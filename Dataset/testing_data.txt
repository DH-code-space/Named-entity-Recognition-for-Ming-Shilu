乙丑，平章韓政下蟻尖寨，寨在彰德林慮州西北二十餘里，元末為右丞吳庸、王居義、小鎖兒所據，剽掠旁近居民，以給眾食。及大將軍徐達北征，分遣將士收諸山寨，惟蟻尖寨山險絕不可攀躋。至是，達命右丞薛顯督諸衛兵取之，時政守順德，將兵列營進攻，庸度勢不能支，乃誘居義、小鎖兒殺之，携其首，率寨民詣政降，得士卒一萬一千六百人、民三千五百二十人，悉放免復業。
癸亥，以儀鸞司大使葉茂為福建布政使。茂，江陵人，吳元年以軍功除拱衛司副使，尋陞大使。洪武五年，改儀鸞司副使。七年，陞大使。至是，以考最陞今官。
遼東守將潘敬、葉旺等奏言：高麗遣人致書，遺禮物。上賜敬、旺璽書曰：古之能將出禦封疆，入衞京畿，無不謹密，故雖內臣懷姦，外敵挾詐，無間而入焉。奏至，言高麗行禮一節，斯非彼殷勤致敬之意，盖間諜之萌也。且高麗古稱東夷，聖人有言：夷狄禽獸也，輕交必離，重交必絕，未有能始終者。觀其書及都評議司之文，雖不明言，其漸已見矣，可不知所備乎。吁為人臣無外交，爾等其慎之。
癸丑，海南衛指揮僉事張信討儋州宜倫縣賊，破之，殺賊五十四人，生擒一百六十二人及家屬二百餘人。首賊唐那虎、鄭銀等遁走，信追擒之，及其屬送京師。知州魏世吉受賄，縱銀竄去。上謂兵部臣曰：知州不能捕賊，及官軍捕至而反縱之，為政之道，果如是乎。命遣力士即其州杖之，責擒捕所縱之人。
乙丑，詔晉王留山西、河南并護衛兵馬駐于天成、白登等處操練，時往來提調，其定遠侯王弼等，悉遣還京。
城都勻衛，命指揮同知董庸守之。
戊申，詔總兵官左都督楊文置龍州軍民指揮使司，調馴象衛官軍築城守禦。
陞大理寺評事雷聲、戶部主事王祉泰為廣東按察司僉事，刑部主事陳昭、吏部主事侯龠為湖廣按察司僉事，刑部主事顏憲、霍毅、李蕑、於佐為四川按察司僉事，曹存禮為山西按察司僉事，郭繼宗為浙江按察司僉事，朱敬為江西按察司僉事，祝戒為河南按察司僉事。
丙辰復前東勝右衛指揮使陳景先，以虐害軍士，罷戍邊。至是，援恩例乞復官。兵部言：景先不恤軍士，復之無以儆眾。上曰：朕念此人舊勞，姑宥之。遂召景先至前，諭之曰：積功至指揮，非一日之力。朕嘗戒爾輩善保名爵，爾輩徒知得之於萬死一生，而不知失之於一旦，不謹守法循理，保名節之道也，豈可不慎。且為將豈可不惜士卒，譬如人身，將則頭目，士則手足、手足，常在捍禦頭目而為之用，若將與士之心乖隔，一旦有急，將能獨自為功乎。爾罷職居卒伍以來，悉知為卒之苦矣。朕姑錄功棄過，以復爾職，宜省己改行，若復有犯國法所在，朕不得曲蔽爾也。
癸未，有廣寧衛卒還自迤北，言虜欲南掠，勑武城侯王聰、同安侯火真率北京、永平、薊州、山海、真定諸衛騎兵於宣武府等處備禦。勑總兵左都督何福等悉嚴邊備。
壬子以大祀南郊，上御奉天殿，文武群臣受誓戒。上聞倭寇犯東海千戶所，退依鷹遊山，敕總兵官豐城侯李彬等曰：為將出奇制勝之道，在於臨敵，隨機應變。此寇逗遛海濱，正授死之時。爾等宜乘機運謀，以立奇功，并敕都指揮羅文、李敬皆用心隄備，乘機勦殺。甘肅總兵左都督何福奏：請調睢陽衛僉事王謙、潼關衛指揮僉事郭定任永昌衛，綏德衛指揮僉事許達任甘州右衛，寧夏前衛指揮同知劉通任甘州中衛。從之。
丙午命遼東都司築緣邊備倭烟墩，務令高厚，積薪糧可足五月之用，仍置藥弩於上，鑿井於旁，以嚴守備。尋遣都指揮同知胡俊往督之。
上命兵部及法司如所言行之。監察御史胡啟先言：南京龍蟠虎踞之勢，長江天塹之險，國家根本所在。若使臣下鎮之，是授以控御之柄。伏乞命皇太子留守，以繫人心，以固邦本。
上曰：虜非詐，然邊備不可不慎。遂勑沿邊搃兵官武安候鄭亨、都督譚廣等各嚴守備。又以淮安、定邊二衛臨邊，故命信等鎮之。
辛酉守赤城指揮同知方敏奏：屯兵缺農器，欲令往北京及大同置辦，須至開平衛給文憑。緣路出獨石之外，虜寇出沒，往復為艱。臣擬自置私記関防，立號簿，給批為照。行在戶部尚書郭敦言：指揮無私置関防之例。上曰：邊境事或有重於此者，使守將得從便宜，則緩急可行。其從之。
發蔚州等衛軍士家屬詣大同完聚。時大同總兵官武安侯鄭亨言：大同備禦神銃手原係蔚州等衛軍，原衛已支月糧，大同又月支行糧，請令各軍家屬俱詣大同完聚。上慮大同糧少，且軍士之家移徙不易。下行在兵部、戶部議，尚書張本等言：兩處支糧，則官府費多。蔚州等衛皆近大同移徙，亦不甚難。若令家屬隨住，只支本等月糧，而罷其行糧，可以養贍，且得省費。上曰：軍士去家，亦懷內顧，若家屬得同處，亦於人情為便。宜如亨議行之。
行在兵部奏：總兵官都督譚廣言：都指揮唐銘再取宣府官軍往開平哨備。緣先奉敕開平哨備官軍選本衛一千人，宣府等處一千人及內官蕭愚原領神銃手三百人，分作兩班，久已選定遣赴獨石，聽銘管領，更番往來。今銘朦朧重取，請治其罪。上曰：銘武臣，姑記勿問。哨備官軍依前處分，失机誤事，則罪之。
陞遼東都指揮僉事鄒溶為都指揮同知，寧遠衛指揮使李真為都指揮僉事，廣寧衛指揮同知陳慶，指揮僉事陳麒、葉興、李通、王祐，復州衛指揮僉事余敬俱署都指揮僉事，分守開原及廣寧各衛。
陝西都指揮同知戴旺等奏：臣備禦蘭縣，達賊数犯邊，而新調甘州中護衛官軍二千人，俱缺兵器。上命：內府局庫以鐵甲五百、盔一千、弓一千、箭三萬給之。
兀良哈三衛賊孛台等肆掠遼東邊境，總兵官都督曹義獲之，械京會三衛頭目，俱以朝貢來。上命戮孛台等于市，聚三衛頭目觀之，使知所戒。
勑諭沙州、罕東、赤斤蒙古三衛曰：初，朝廷以爾等忠順歲久，瓦剌亦常來朝貢，欲結姻親，各随所願。近聞彼此往來頻数，必生釁禍。盖自昔憸人誘惑良善，或啖以微利，假以官爵，或許以土地，脅以勢力，一或聽從，則驅使如奴隸，稍不如意，則斬艾如草芥，積威所制，雖使之赴水火，不敢有違，及事機敗露，彼則深藏遠遯，而被誘者乃受其禍，如曉霜春雪，太陽一升，無不消化，此必然之理也。爾三衛頭目皆朝廷選拔委用，大小人民，皆朕赤子，故特惓惓開諭，欲相保全，宜堅守臣節，毋聽人誘惑，陷身罪惡。部屬有不遵約束者，以法治之，果有執抝不馴，心懷反覆者，奏來處治。如遇外寇侵擾，恊同諸部并力相援，果別有警急，即速報邊將為爾勦捕。爾等其體朕至懷，省念毋忽。時兀良哈已陰附瓦剌，而沙州、罕東、赤斤、蒙古三衛亦將附之。上遣都指揮季鐸、哈剌苦出往諭三衛，未報，而沙州衛頭目薛令來言：也先遣人至三衛，授喃哥等以平章等官，又言瓦剌欲從大同、寧夏、謊力山、亦集乃諸路入寇。於是復以是勑付鐸諭之，且命鐸密察人情向背及其往來交與之故。
貴州按察司王憲劾奏：湖廣委官指揮使莫英守備清浪等衛，苗賊攻圍得珉寨堡，而英不出策應，是致領軍指揮石玉等畏避回衛，縱賊劫掠，燒毀屯寨，乞治其失機之罪。上命：廵按御史取英等死罪狀，降充為事官，當先殺賊有功，奏聞區處。
丙戌總兵官寧陽侯陳懋等帥官軍攻破沙縣陳山寨，擒獲賊首鄧茂七家屬并偽都督黃宗富等一百五十五人。按察司為事副使邵宏譽等亦率民夫擒獲沙縣賊首偽統兵總都督偽繼南、閩世長鄧伯孫等五十七人。捷聞，上謂兵部臣曰：陳山寨既拔，賊巢穴已覆矣。仍令懋等急捕餘賊，其脇從及避兵人民，尚宜撫安，毋致濫殺。
通州等處撫民右都御史陳鎰奏：通州把總都指揮僉事陳信職專遞送官物，修理橋道。即今正係禦防虜寇之時，宜令鎮守通州地方，提調武清等衛操練軍馬。從之。
安遠侯柳溥奏：臣先在廣西之時，彼處官軍操習花牌，輕巧圓活，趨走利便，遇敵深入，無不取勝。今胡寇惟恃騎射，我軍茗先以神銃攻打，後以花牌繼之，奮躍而進，賊馬必驚，官軍乘勢攻擊，必多克捷。乞令桂林中、右二衛選取一百五十人來京，教神機營官軍操習，待其精熟，然後遣還。從之。
庚子敕蔚州衞署指揮使趙瑜即今達賊在邊侵擾，特陞爾為署都指揮僉事，不妨衞事，用心嚴督所在官司民壯人等，設法操練軍馬，固守地方。所屬緊要關隘，務在躬親督視，併工修理完固，撥軍嚴謹守把，遇警相機戰守，不可頃刻怠忽誤事，如違取罪匪輕。
癸酉大同總兵官定襄伯郭登奏：大同東、西二路各有參將操守，其本處并河南、山西調來操備軍，逐一挑選年力精壯、曳弓六十斤已上者為頭撥，當先破敵餘者為二撥。每隊白牌一面，通寫五十人姓名，以憑試驗點閘，五人為伍，各帶小圓牌一面，互寫五人姓名，背刻軍令：一人有功，五人同功，一人退縮，五人同罪，令其誓於神祠，結為兄弟，遇戰則同心奮勇，有難則齊力救援。每五百騎委都指揮一員管領，使功無相撓，責有所歸。然各軍都指揮不相統屬，宜另選一員把總管操。比見山西都司冬班操備都指揮僉事張瑛堪以把總，乞量陞把總。帝曰：登所處邊務甚善，其陞瑛署都指揮同知，調注山西行都司，聽登委任。
甲辰陞守備靖虜衛都指揮僉事房貴為署都指揮使，掌陜西都司事。從鎮守右副都御史耿九疇奏請也。
廵撫湖廣工部尚書王永壽奏：賊首蒙能率眾攻眾龍里城，官軍擊卻之。尋分遣賊眾，攻破亮寨、司橘等屯寨，遂破銅鼓所及羅漢圍堡，又為攻城梯，聲言欲破龍里城，據為巢穴。都指揮汪迪率兵策應，官軍六百餘，俱為所斃。况湖廣軍旅數興，水旱相仍，軍民極為疲困，乞簡命文職大臣一員來，與臣協同濟理。事下，兵部少保兼尚書于謙、右侍郎王偉各請行。詔：待總兵官方瑛到日，奏來區處。
辛丑禮部言：南京神樂觀奏：供祀樂舞缺人，先選南京道錄司無過疾道士三十八人補數，供祀者，宜就令收樂舞生。從之。提督大同軍務左副都御史年富言：往時，各邊雖有鎮守、廵撫、參贊并管神統內外官，具數不多。自正統十四年以來，各處俱添都御史、侍郎等官，或以廵撫提督為名，或以參贊協贊為號。總兵之外又有副總兵、左右參將，內官則有鎮守守備之稱。如天城、陽和等處一城之內，乃有內官二員，未免占役軍事，生事擾人，即合邊務稍寧，乞行减省。事下，兵部言：各邊鎮守守備官，俱朝廷簡命內外重臣，不可輕動。從之。
調永清右衛帶俸都指揮同知王安於陜西都司，守備寧夏西路。
乙卯守備楊和等衛山西行都司都指揮同知曹安奏：往年乘輿過陽和，曾遣人献衣膳等物，蒙陞都督，至今未曾實授，乞申前命。從之。
命：金吾左衛帶俸都指揮同知金能、浙江溫州衛指揮同知劉聚，分備浙江海道倭寇，以浙江都指揮僉事牛循總督之。
戊子命：故錦衣衛帶俸都指揮使王息次子銓為都指揮使。息先為序班，歷任至都督僉事，以年老，乞以子鑑代職。上以息通曉夷情，不許，特以鑑為正千戶。後鑑從征迤北陣亡，子壽幼，銓借鑑職，以陣亡功陞指揮僉事。既而息偕楊善於迤北迎駕有功，陞都指揮使。尋故。上復位，銓又以奪門功陞指揮同知。至是，壽長，銓退職，壽襲為指揮同知。息妻上章乞恩，仍以銓襲其父都指揮使職。
丙寅命：貴州都司陣亡都指揮同知路宣子經襲為都指揮同知，仍于本司帶俸。
命：大同管操都指揮張瑛守備朔州城，焦謙守備大同右衛城，袁整守備威遠城，范斌守備左衛城，孫鐸守備渾源城，鄧剛守備馬邑城。以總兵官彰武伯楊信薦也。
荊襄賊平。靖虜將軍撫寧伯朱永及總督軍務工部尚書白圭等執千斤劉等以獻。永等上捷奏云：邇者，荊襄弗靖，首賊千斤劉即劉通偽造妖言，聚眾作亂，荼毒生靈。臣等奉命徂征，首有南漳之捷。詢之土人謂：賊之巢穴在萬山之中、豆沙河之境。於是决策深入，以南漳賊衝，宜留兵守備。時臣永偶有小疾，因留居以控扼之。臣圭同太監唐慎、都督李震、都御史王儉自南漳進兵潭頭坪，少監林貴奉都督鮑政自遠安進兵馬良坪，都督喜信、都指揮王信自房縣進兵浪口河。都御史王恕、都指揮劉清自穀城進兵洞庭廟。賊見我師逼近巢穴，劉通移居壽陽，欲出陜西，苗龍移往大市，欲出遠安，因調兵往壽陽，截其奔路，劉通乃退保大市，與苗龍合。閏三月二十二日，都指揮田廣進至鴈坪，遇賊擊之，追至古路口。明日，廣與諸軍皆會，進攻賊陣，斬偽殿下劉聰及偽都司苗虎等一百餘人。追至格兜山，賊將家屬退保後巖山。二十四日，賊據險懸架，輥木壘石，各執槍牌器械，以抗我師。臣與李震、王儉等攻其右，喜信、王信等擊其左，鮑政等衝其中，劉清等襲其後，四面夾攻，賊下木石如雨。臣等往來督戰，士卒爭奮，攀崖涉澗，蟻附而前，緣木捫蘿，魚貫而進，盡銳鏖戰，呼聲震山谷，賊遂大敗，追而擊之，破其巢穴，焚其廬舍，生擒賊首劉通等二千五百七十餘人，斬首二千五百六十餘級，獲賊屬子女一萬一千六百餘人，牛馬驢騾一萬一百八十有奇。連日搜勦，而臣永與王恕相繼來會，道遇賊徒，斬獲偽百戶等二百三十四人，獲賊屬三百六十七人。前後招撫脅從流民一萬八千五百三十餘人，元惡既擒，餘孽殆盡，境內寧謐，黎庶樂生，茲寔皇上聖德格天，神謀睿算之所致也。臣等獲覩成功，不勝欣抃，謹以捷聞。上降勑獎諭之曰：爾等分布官軍，進逼賊巢，四面攻擊，賊眾大敗。元惡千斤劉就擒，餘孽殆盡，足見調度有方，官軍奮勇，故能成此平賊安民之功，朕甚嘉悅。但石和尚未見下落，必是逃匿他所，此賊不除，恐為後患，宜多方設法搜捕之，開報前功，務須從實。官軍土兵可散遣者，從便散遣，毋坐費供給，困此一方，如事皆安妥，其即具奏班師。
命：恊同鎮守凉州都督同知趙瑛、鎮守甘肅右都督李榮所統延綏等城守禦官軍，仍還甘凉、寧夏各衛防守。時甘肅總兵蔣琬等奏：虜寇逼近寧夏賀蘭山，警報日至，山後與甘凉等境平曠相連，虜易衝突。今甘凉軍馬除調與都督趙瑛、李榮率往延綏、莊浪等處殺賊者，共一萬三千，存留無幾萬一。此虜覘我無備，乘機入寇，城孤援寡，貽患實深。會凉州守臣亦以為言。兵部議：以河套既少寇警，延綏軍馬俱應遣還，而瑛等亦可令歸舊鎮，庶不顧此失彼。上從之，仍諭兵部移文延綏守臣，勿以虜眾既遁而弛備。
壬寅鎮守山東太監韋煥奏：日照縣諸處盜起，潛入大山，已成巢穴。事下，兵部議：請增設廵撫官，及暫免不急徵歛。上曰：民饑盜起，事勢必然，有司者不能撫字於無事之時，豈可不防禦於有警之日。宜令煥暨廵按御史督同三司等官，責限擒捕，廵撫官姑不設，科徵國用所需，仍徵之。
大明憲宗純皇帝實錄卷之二百二十八。成化十八年六月戊戌朔己亥遼東總兵官都督同知緱謙等奏：二月二十六日，虜入開原鎮北堡境，攻圍墩臺按伏指揮沈清等以兵追之，斬首一級。四月初六日，虜伏鐵嶺衛撫安堡境外，執偵卒二人按伏。指揮宿鍾等以兵追之，奪還一人，斬首一級。遂劾：鐵嶺衛備禦都指揮周琳等隄備不嚴，宜治其罪，而鍾有追亡斬首之功，宜貸之。事下，兵部請：行廵按御史究治。因言：遼東累報海西朵顏等衛欲啟邊釁，而降虜亦報北虜欲東與三衛讎殺，宜併行遼東守臣督屬隄備。報：可。
陜西寧州知州臧世清侵盜賑濟官糧三千餘石、銀三百餘兩，判官武欽、斗庫李宗等，各乘機盜用。至是事覺，廵按御史張淮鞫實以聞。上曰：朝廷百計區畫，以供賑濟，饑民嗷嗷，張口待哺，而此曹因為侵盜，不惟不恤民命，而顧戕之，情犯深重，不容輕貸。其令所司亟追所侵官錢，完日，各發邊衞充軍。
江西流賊二千餘人寇信豐、會昌、廣昌等縣，廣昌縣知縣莊英禦之，被害。廵按御史王嵩劾所司不能防捕之罪。詔：宥之，令用心防捕。
降遼東都司都指揮同知周俊為定遼前衛指揮使，都指揮僉事徐珍為義州衛指揮使，遼海衛指揮使李洪為指揮僉事，坐守備失機也。
降江西都指揮僉事張泰奏為贛州衛指揮使，以失於防禦流賊，故也。
癸亥兵部言：近者，虜入遼東之溜水口，廣寧前屯衛指揮楊茂禦之，斬賊首一顆，軍士被傷者五人。舊例，西北各邊斬首一顆者，陞一級。然茂係領軍官，例不自報首級，請照加賞例賞之，被傷軍士各給賞如例。從之。
先是，虜入肅州衛地方，殺掠人畜。守備都指揮僉事何玉等失于防禦，下巡按御史逮問，擬邊遠充軍。上以玉等情輕律重，俱令贖罪還職。
己卯南京禮部尚書謝綬卒。綬，字維章，江西臨州縣人。景泰五年進士，授工部主事，改刑部，歷員外郎、郎中、四川廣西右參議，陜西右參政，福建按察司廣西右布政使，擢都察院右副都御史，廵撫湖廣，召為工部右侍郎，改刑部，轉左至尚書而卒，年六十九，賜祭葬如例。綬，為人刻深，長於自謀，其他不能無所見，然多顧慮，謹自守，論者或亦以深中厚貌議之云。
兵部言：近者，邊境稍靖，紫荊、倒馬二関指揮戚玉、胡雄所領協守官軍二千人，宜回原衛。報：可。
丙戌命：浙江都司署都指揮同知王憲充疊茂等處遊擊將軍，旗手衛都指揮同知王泰充松潘等處遊擊將軍。
命保安衛指揮使李賢守備懷來城。
紀功給事中雷雯、巡按御史賀銳劾奏：蠡縣知縣胡守約等十一人，失陷城池。安州知州張經等四十九人，城池雖保無虞，鄉村亦被劫掠。保定衞指揮吳璽等二十五人，大寧都司署都指揮僉事張金戊等三人，保定府知府蔣曙等四人，致賊入境，及分守保定參將莊鑑，副總兵許泰，遊擊郤永，參將李瑾遷延誤事，請俱究治。詔：金戊等停俸，泰、永、瑾待事寧，通查功過奏處。鑑已去任，免逮問，降三級，調外衞。餘令紀功科道官逮問，分別情罪輕重以聞。
罷柴溝堡守備指揮劉杲，萬全左衞守備都指揮李忠，新河口堡守備指揮閻林。以龍門衞納級都指揮僉事甯漢代忠，萬全右衛納級都指揮僉事秦洪代杲，開平衞指揮僉事葛鎮代林。
咸寧伯仇金戊言：都司指揮同知陳珣驍勇有謀，討賊河南，屢立戰功，乞加將領之名，以便行事。命充遊擊將軍。
命：永寧衛署都指揮僉事張勛充宣府遊擊將軍，陞山西玉林衛指揮使周政為署都指揮僉事，充大同遊擊將軍。
戊子以金吾右衞帶俸都指揮僉事張勇充副總兵，分守保定地方。初，保定以副總兵一人分守，後改參將代之。時北虜侵犯，兵部請：稍重其權，以節制都司守備，控禦邊関。如京師有警，即赴召，三関有警，分兵截殺。且薦勇可用。遂命之。
辛卯降濟南衛署指揮僉事尹昂為指揮同知，指揮使李文為指揮僉事，東昌衛指揮同知鄧桂、德州衛指揮同知方盛為正千戶，臨清衛指揮僉事王廉為副千戶，以禦流賊失事也。
命：吏部左侍郎廖紀，戶部左侍郎鄭宗仁，兵部右侍郎楊廷儀，刑部左侍郎金獻民，工部左侍郎劉永，都察院右僉都御史李鉞，通政司左通政柴義，右通政張瓚，大理寺左少卿吳祺同內外坐營官，防守都城九門。
辛未南京戶部右侍郎顧珀引年乞休，不允。命：溫處守備指揮使楊表掌福建行都司事。
丙子命：馬蘭谷、大平寨、燕河營、建昌營軍按伏策應，出入九十里外者，仍支行粮。初，按伏行粮，始於正德十四年。車駕巡幸，鎮守監槍等官請開此例，不論邊警有無，地里遠近，甚多冒費，邊儲日匱。嘉靖初年，巡撫順天都御史汪玉奏革。至是，巡撫都御史汪鋐亦言：塘嶺之変，欲預為哨探。復奏行之。南京監察御史方日乾上言：武備三事：一理畿營以固腹心。言：南京畿營兵馬消耗，宜補，將校怯懦，宜練，公署廢壞宜修。一治衝要以謹咽喉。言：浦子口、新江口地皆險要，而守軍不足，戰艦無備，城池坍陷，所宜整理。龍江、大勝二関，宜各設指揮一員，督軍防守。一重衛鎮以立藩籬。言：九江、安慶、儀真三鎮，宜練習水軍。飛熊、英武、廣武三衛，宜選精兵隸摻。兵部覆采其議，俱行南京兵工二部酌議奏報。從之。
戊戌右軍都督府管府事彰武伯楊質卒，賜祭葬如例。貴州土官宣尉司安萬銓以破都勻凱口囤功，辭所賞銀幣，而乞陞參政職。兵部言：賞功自有定格，名器不容濫。與萬銓逾分妄求，當罪之。上念萬銓功不罪，而令其逮沾，其撥置者，仍令其受賞。
革山西西路參將張昱、宣府遊擊白欽、平虜守備馬文龍、威遠守備劉卿任，回衛聽勘。以縂督尚書樊継祖論其臨敵退縮，故也。
乙卯以虜退補霜降陵祭，遣定國公徐延德、英國公張溶、長寧伯周大經、武定侯郭守乾，分祭八陵。都督僉事沈至祭恭仁康定景皇帝及哀冲莊敬二太子，玉田伯蔣榮祭孝潔皇后各陵墳。以旱灾免山西應朔、大同等各州縣衛所夏稅，遼東廣寧等十二衛屯粮有差。詔：於居庸迤西北港等口建堡十座，每堡增軍百名，指揮、千戶各一員守之。
柘林巢賊分眾三千餘，過金山衛。總兵俞大猷督遊擊白泫及田州瓦氏兵遮擊之，賊鼓眾來衝，我兵大潰，死亡無算，賊遂奔犯浙江。
壬寅以廣東按察司僉事添註僉事徐甫宰改補潮州分巡道兼理兵備事，從撫按官奏也。
陞湖廣彬桂守備指揮同知陳學易為署都指揮僉事，僉書河南都司事。
虜數萬騎入犯大同右衛鎮川堡，東西分掠山陰、應州、懷仁、渾源等處。事聞，上命宣府縂兵官馬芳整兵赴援，仍誡督撫將領協力戰守，務保無虞。
命：遼東都司僉書署都指揮僉事王元掌山西都司事。陞四川寧越守備指揮僉事楊一方為署都指揮僉事，僉書雲南都司事。凉州備禦原任指揮僉事盧漢仍以為事官，充莊凉遊擊將軍。
以山西都司掌印劉世恩為倒馬關參將，平陽衞千戶文濟武為寧武関守備，大同右衞署指揮僉事王鎧為左衞城守備，振武營遊擊張爵為燕河營參將，神機三營練勇參將李時為橫嶺路參將，原任燕河營參將王通充保河右營遊擊，三屯守備崔經補河南領班都司。
以懷來城守備童堂充神機十營佐擊，雲南都司僉書□九思銓註山西都司掌印。延綏領兵遊擊張繼祖充右參將，分守山西中路地方。
陞雲南迤東處守備署指揮僉事王世昌銓註湖廣都司軍政僉事。
兵部司務皮大器言：遼東金、復盖三衞，素稱腹裏，近被虜破盖州熊岳堡，復犯金、復二衞，殺掠數萬，村堡蕩然。金盖城堅民眾，猶或可守，唯復州城卑民少。請勑金州守備每年冬月整木朔兵馬，移駐復州。總督薊遼楊兆等以為：島民新附，撫綏不可缺人，待探虜果有南犯消息，乃為撥兵協守。報：可。
以宣府保安守備朱士元為山東都司軍政僉書，江西萬守備余棟為福建軍政都司僉書。
陞寧遠堡守備范子忠、清水營守備陳保量、靖遠營守備張懋勳并充遊擊，領固原延綏軍入衛。
陞崔黃口守備王秩僉書山東都司事。
陞江西寧州銅鼓石守備鄧子龍署都指揮僉事，銓註江西都司軍政僉書山東都司軍政僉書署都指揮僉事朱士元，銓註湖廣行都司軍政，掌印管事。
分守臨元參將陳世忠稱病乞休，許之。又以臨元乃苗夷雜處之地，雲南要害之區，命亟推補，以雲南都司僉書江濬銓註雲南都司，掌印管事。
以湖廣都司僉書李鳴鳳銓註山西都司掌印。陞雲南廵撫標下坐營中軍趙瓊署都指揮僉事，銓註雲南都司僉書。陞四川疊茂遊擊馬呈文充分守雲南臨安參將。
陞興都留守司僉書戴寅為四川松潘東路遊擊。
改浙江軍門標下遊擊童紹祖掌都司印。
陞河南都司僉書蔣國忠為神樞十營佐擊。
己丑命大同入衛遊擊彭時萬充參將，提調宣府南山。
以大寧都司僉書趙繼光為保定遊擊。
改徐州參將戴寅為黎平五靖參將，陞福建都司方伯為廣州海防參將，陞四川敘瀘守備王一桂為疊茂南路遊擊。
南京守備司禮監太監丘得用以南京兵部尚書王遴奏准禁革差撥營軍為不便，仍乞查照酌定數目，差撥應用。上許之。給事中張鼎思執奏，以為詔旨不宜反汗，不允。
陞宣府馬林堡守備王三聘為大同入衛遊擊。
甲申大學士申時行力疾申明邊計，言：傳聞南部主事蔡時鼎、南監司業劉應秋皆有疏論。臣又接南道御史章守誠揭帖，大抵以邊事責臣佐萬國欽之說。論者之意以為不言和議，不足激天下之憤，不言主和，不足以甚臣之罪。不知欵貢之議，實先帝主之先任輔臣贊之於時，安得有臣而欲甚其罪乎。臣以邊事再次揭奏，具在御前。臣所議擬皇上采用，具見節次明旨。臣何甞專主和議，專言不戰者乎。臣前疏中欲以專力創西虜，以全力制大虜，至邊鎮之情，猶有未能盡者，則以彼已之當較，順逆之當別，緩急之當權，嬴詘之當酌。凡臣所以次第圖戰者，大率如此。惟皇上以兵事責経略，以邊事責各鎮督諸臣，仍將近日諸臣建議各邊大害積弊，亟為汰除。侯根本既壯，徐觀虜勢，任其去來，則中國自尊，外夷自服。今九卿大臣皆明習國家事，乞皇上召集闕庭，質以臣言，使議其可否，上請聖裁，斷而行之。庶國是始定，人言始息。得旨：卿社稷元臣，安危所倚。這邊計既主張至當，何必疑慮。念卿虛心為國，欲副公論，便著九卿堂上官會同酌議來說。
以宣府入衛遊擊孫仁為大同新平堡等處參將。
兵部覆：浙江廵按御史黃鍾薦：參遊等官周于德等一十四員，附簿擢用。劉炳革任回衛，李承勛以遊擊戴罪管事。從之。
以河南都司僉書陳蠶為薊鎮遊擊，統領南兵駐石匣神機營指揮僉事宋人斌為天津海防遊擊。
乙巳陞南京吏部文選司郎中陳所蘊為湖廣右參議兼僉事，岳州江防兵備直隸永平府知府馬崇謙為湖廣副使，歸施兵備山東右布政使張思忠為河南左布政使，補原任廣西左布政使王續之于湖廣。福建副使徐即登為本省左參政，分守福寧道。
大學士趙志臯疏言：倭之不能北犯中國者，惟恃朝鮮、全慶二道為我衛耳。全慶亡，朝鮮必亡。朝鮮一亡，則倭不從陸犯遼，必從東漢、臨津、晴川、大定、大同、鴨綠諸江分兵四出，凡東南沿海皆有切近之憂，此目今一大患也。故全慶必當屯兵，以至沿海邊衛，均當預防天津、登莱，莫若添設備倭撫臣一員，南防中原，北壯神京，東障海島，此內防之最不可缺者。更乞特遣御史為監軍，紀錄功次，以明賞罰。部覆允行。
山西廵按康丕揚劾：北楼口守備徐時聘、延綏遊擊趙永思貪虐不法，俱革職回衛。又劾平遙知縣陳所學，革職提問。
陞潞州衛鎮撫李時芳為山西八角堡守備，大同衛指揮劉熙為靖虜堡守備，宣府前衛千戶顧尚文為擦崖子守備，宣府右衛武舉李化梧為大同鎮邊堡守備，甘州衛指揮王國士為岔守備百戶官惟賢為山丹守備，陽和衛武舉張萬祥為大同山陰城守備，北川堡守備祁秉忠為甘肅洪水堡遊擊，大同入衛遊擊董勳為遼東右營遊擊。
以神樞五營佐擊吳汝璣為大寧掌印都司。
兵部覆：建：越在邊外，延袤三千里，九種之夷實環居之。自土官安世隆被弒之後，統禦無人，或因部曲勾引，或自猓夷突犯，搶殺刼擄，殆無虗日。若欲大加征討，則窮荒極域，不勝其誅。若復寬假斧鉞，則流毒地方，亦何可言。撫臣悉心會議，以兵馬議之。永寧土司錢粮轉之附近州縣，兵限期年，剿撫互用，參於盈虗之勢，以為征進之宜。此誠禦夷之至計也。請行四川撫按等官，調集兵馬，振揚武威，相機鵰勦，務使夷猓畏我兵威，歛跡遠遯，妖氛永絶，斯稱完局。至於失事將領，已經提勘斬級有功員役，候事完總議。有旨：夷猓狂逞，這鵰剿事宜依議行，地方官用心料理，不得怠忽。
兵科給事中吳亮嗣奏：今遼東督撫二臣當吊死扶傷，激以忠義，諭宰煖諸夷以恩信，使之解兵受賞，軍器火藥急解軍前濟用。至內官領九門及皇城四門，尤為弊根，錦衣衞宜即見在人員點視操練。戶部各司亦宜設法以清冒濫。臣又願皇上于邊事加一惕字，諸臣于邊事加一信字，于疆事加一行字，大小將領加一武字，方于時事有濟。不報。
陞延綏參將麻承宣為洮泯副總兵，昌平遊擊周斌為石門寨參將，洪水遊擊李維新為高家寨參將，江西都司王雲鵬為福建北路參將，榆林提調石勳為薊鎮右營遊擊，昌平坐營鄒國威為宣府舊遊兵營遊擊，寧夏古水井守備孟應熊為甘肅威遠堡遊擊。
陞山西都司張玘為通州遊擊。
山西道御史馮嘉會言：開原失陷，皆繇奸細開門內應都城內外，保無奸細潛伏。乞亟諭廵城守門御史，專司緝補，以伐奸謀。不報。
山西道御史李九官言：遼瀋兵非不多，餉非不足，將非不可用，即云受降，亦自有嘉靖年間沿邊招降之舊例在，而所以不免於敗者，何也。則以因循之故套未破，徼倖之習心未忘也。向使真見於守遼瀋之難也，或者尚可守也。向使真見於遼瀋之不可守也，何以猶為搗巢之說也。即今廣寧等處無不皆然，能不謂之徼倖乎。惟其徼倖，是以因循，日日會議，日日題覆，兵練紙上，官起他方，時近兩旬，事無一備，豈不可哀也哉。凡救援之策，諸臣言無不盡，臣亦無復他說，惟有條上去徼倖三字，以贊諸臣之決而已。詔：所司知之。
加陞柴溝堡守備盧抱忠都司僉書。
壬辰登州防海副總兵沈有容遣都司嚴正中等剌船六十餘，往各島偵探夷情。各島皆有叛將，率兵為奴拒守，每逼逐避虜男婦，登岸擄掠姦淫。正中等至廣鹿、石城諸島，互有殺傷。適寬奠王參將攜家丁百餘人泊長山島，邀之同進，獲遼船五隻，接渡遼民男婦二千餘人。有蓋州諸生李遇春與其弟李光春等聚礦徒二千餘人自守，奴使六人誘之降，遇春殺五人，其一人逸。奴遣叛人麻副將攻之，礦奴殲焉。遇春攜家走長山島。金州指揮王朝卿被虜，髠其顛，欲官之，不從，痛捶之，亦逃長山島。有衙役劉四者從□金州逃來，言奴終日練兵為事。各處海口造船，招篙工甚急，日至遼陽會算軍器硝黃。每望海一墩守望十五人，偵哨甚密，砲聲相聞不絕。山東廵撫趙彥以聞。
