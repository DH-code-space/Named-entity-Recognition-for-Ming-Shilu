陜西都司奏：臨洮、洮州諸衛兵調守寧夏、甘肅，其家在原衛者，此日仰給於公，而鳳翔等府稅粮未輸於臨洮等衛者，尚四十餘萬，無以給之。上諭戶部臣曰：調兵守邊，而其家乏食，既懷內顧之憂，何以望其盡力王事。宜遣人馳驛督之，毋更稽緩。少傅兵部尚書兼華盖殿大學士楊士奇及少保戶部尚書兼武英殿士黃淮俱奏辭尚書一俸。從之。太子少傅工部尚書兼謹身殿大學士楊榮、太子少保禮部尚書兼武英殿大學士金幼孜亦各辭尚書一俸。上曰：卿等事皇考，屡經扈從，勤勞多矣。况皇考賓天，遠在塞外，賴卿等盡力維持。朕每瞻奉几筵，未嘗忘之。今與三俸，豈為過多。卿等其勿辭。榮等復叩首請曰：臣等事祗先帝，莫非職分所當為。若受此厚祿，實所不安。上曰：朕非有所私，所與三俸，其勿固辭。夜，月犯外屏。
陞江西右布政使宋應昌、四川右布政使彭富廣西右布政使管大勳雲南右布政使戴燿各左布政使。應昌福建，富、大勳、燿俱本省。
乙卯，命安陸侯吳傑往湖廣長沙府訓練將士，籍其土軍凡一萬八千二十三人，分隸平壩、威清諸衛。
己酉改四川按察副使趙彬於陜西按察司。福建沙縣賊陳添保等伏誅。初，添保與縣人杜孫、李烏觜及龍溪余馬郎、龍巖樊添受、永春林九十、德化張五官等聚眾作亂，燒刼龍溪銀場，殺中官及土民三十餘人。官軍捕之，四散逃匿。既又僭稱太平大人、先烽等號，招集賊眾，燒清刼流等縣，殺縣官軍民三十餘人。至是，福建守臣執送京師誅之。嘉興府賊倪弘三等伏誅。弘三糾集無賴作亂，刼掠鄉村三年，眾至數千，往來蘇、湖、常鎮諸郡，殺害官民商賈，不可勝計。發兵二千，合浙江都司兵討之，反為賊所敗，官軍多被殺傷，其勢益橫。浙江按察使周新一志討賊，立賞格，躬督兵搜捕，列木柵於小江港，議斷其走路，賊無所容，乃趨北河，新遣壯勇躡至桃源縣，生縶其首數人送京師。至是，皆磔于市，蘇、湖諸郡之民始安。
戊午陞監察御史汪奎為四川夔州府通判，工科都給事中盧瑀湖廣長沙府通判，刑科給事中秦昇四川廣安州同知，工科給事中童柷湖廣興國州同知，調工部主事張吉雲南景東府通判，刑部主事李旦貴州鎮遠府通判。奎等俱以災異言事。至是，吏部承密諭擬奏，乃有是命。吉疏尤剴直，留中不出。
己酉停止緣邊緣每衞所舍人赴京操練。時新建伯李玉奏：舊選在京操練舍人遣還者久不至，宜差人趣之。上命：福建、浙江、緣海、雲南、四川、兩廣、貴州及陜西、湖廣緣邊者，悉止勿來，其餘各處可趣，如有出幼堪操練者，亦選以來。
後軍都督府帶俸都督同知季鐸奏：臣奉命齎勑往朵顏三衛，責問犯邊之故，至泰寧衛，見大頭目兀南帖木兒等，開勑宣諭，責問彼云：我三衛人，自祖宗以來，受朝廷大職，金衣美食，自合出力補報，豈敢犯邊。此盖迤北毛里孩與孛來相信，殺其人馬，分散在邊攪亂。且三衛是我一人把總，其朵顏衛都督朵羅干往開平圍獵，福餘衛大頭目可台往海西趁食。今雪大難行，請以勑與我，轉差二衛頭目齎付朵羅干等，臣依所言與之。今兀喃帖木兒差三衛頭目知院奄台等一百十八人隨臣謝恩服罪。奏下，兵部劾：鐸齎勑使虜，只見兀喃帖木兒一人，而朵羅干、可台皆未見之。况彼自稱是三衛把總，而又云朵羅干等各領人馬圍獵趁食，蓋必假此為名，犯我邊圉。鐸正當責其姦言責問。爾既為三衛把總，柰何容二衛人犯邊。即諭令遣使追還朵羅干等，宣勑戒諭，庶副朝廷簡命之意。今既不能，乃信其欺罔，擅以勑付之。及至還朝，延至三日，因朝廷責問，始以兀喃帖木兒之言朦朧具奏，似此姦詐不忠，宜正其罪，以為將來之戒。上曰：鐸奉使不職，當寘于法，但念其遠勞，姑宥之。
改直隸應天府江淮驛隸江浦縣，江西饒州府鄱陽縣芝山驛隸本府。
癸巳命太保會昌侯孫繼宗為正使，少保吏部尚書兼華盖殿大學士李賢為副使，持節行納采問名禮。制曰：茲奉聖母慈懿皇太后、皇太后命，選中軍都督府都督同知吳俊女為皇后，命卿等持節，行納采問名禮。制御中軍都督府都督同知吳俊曰：朕承天序，欽召鴻圖，經國之道，正家為本。夫婦之倫，乾坤之義，實以相宗祀之敬，恊奉養之誠，所資維重。今遣使持節，以禮采擇，故諭。又諭之曰：朕惟夫婦之道，大倫之本，正位乎內，必咨名家。特遣使持節，以禮問名，尚佇來聞，欽哉故諭。於是中軍都督府都督同知吳俊奏曰：臣俊伏承嘉命，正使太保會昌侯孫繼宗等重宣制詔，問臣名族，臣名族，臣女，臣夫婦所生，先臣贈昭勇將軍、羽林衛指揮使貳之曾孫，先臣昭勇將軍羽林前衛指揮使旺之孫，臣女今年十七，謹具以聞。
乙未改浙江布政司右布政使張啟於河南，陞吏部主事蓋禎為雲南布政司左參政，擢莊浪縣知縣顧佐為福建道監察御史。
求民間識字婦女充內職。上謂禮部臣曰：國家稽古，置六尚之官，以典內事，舊制選民間識字婦女充之。今六尚俱未有人，爾禮部榜示中外，凡軍民之家，有識字婦人年三十至四十、女子年十七以上，不拘容貌，但願赴選者，官給驛舟，令其父母親送京師，量授以職，其合得俸以給其親，仍復其家。婦人年至五十願還鄉，里女子給事十年以上願還家及適人者，俱從之。上以北平、山東、河南累年經兵，民缺耕牛，特命工部於直隸鳳陽、淮安等處以官牛給之。
雲南楚雄縣土官舍人楊芳、四川長河西、魚通、寧遠等處軍民宣慰使司剌麻達答等來朝，貢馬及方物，賜鈔綵幣表裏有差。
永平衞、興州左屯衛及直隸河間府靜海縣各奏蝻、蝗蝻生。尚書郭敦言：比已遣官往捕。上曰：遣官之際，亦湏戒飭。頗聞往年朝廷遣人督捕蝗者，貪酷害人，不减于蝗。卿等湏知此弊。是日，晚出御製捕蝗詩示敦等曰：蝗之為患，此詩備矣。卿遣人往捕，當如救焚拯溺，不可緩也。詩曰：蝗螽雖微物，為患良不細，其生寔蕃滋，殄滅端匪易。方秋禾黍成，芁芁各生遂所忻。歲將登，奄忽蝗已至，害苖及根節，而况葉與穗。傷哉。隴畝植，民命之所係，一旦盡于斯，何以卒年歲。上帝仁下民，詎非人所致。修省弗敢忽，民患，可坐視。去螟。古有詩：捕蝗亦有使，除患與飬患。昔人論已備，拯民于水火，勗哉勿玩愒。
庚午，置武德、龍驤、豹韜、飛熊、威武、廣武、興武、英武、鷹揚、驍騎、神武、雄武、鳳翔、天策、振武、宣武、羽林十七衛親軍指揮使司。先是，所得江左州郡，置各翼統軍元帥府，至是，乃悉罷諸翼而設衛焉。上敕中書省臣曰：自古聖帝明王，建邦設都，必得賢士大夫，相與周旋，以成至治。今土宇日廣，文武並用，卓犖奇偉之才，世豈無之。或隱於山林，或藏於士伍，非在上者開導引拔之，則在下者無以自見。自今有能上書陳言，敷宣治道，武畧出眾者，參軍及都督府具以名聞。若其人雖不能文章而識見可取，許詣闕面陳其事，吾將試之。其郡縣官年五十以上者，雖練達政事而精力既衰，宜令有司選民間俊秀年二十五以上，資性明敏，有學識才幹者，辟赴中書，與年老者參用之，十年之後，老者休致而少者已熟於事。如此則人才不乏而官使得人。爾中書其下有司，宣布此意，悉令知之。
旌表孝子一人：永壽王府奉國將軍秉樍孝事母夫人沈氏，母目失明，秉樍奉侍湯藥，日夜祈天。數年，母忽目明如舊。人謂誠孝所感，旌其門曰孝行。節婦五人：汝陽王府鎮國中尉睦梃妻恭人路氏、江西建昌府南城縣生員夏訓妻鄭氏、樂平縣生員吳公治妻程氏、福建莆田縣民劉環未婚妻陳氏、江西新喻縣舉人廖輗妻陳氏，俱年未二十，守節至老。烈婦一人：江西臨川縣民陳仁未婚妻傅氏。仁死，傅氏往事姑二十餘年，極盡孝養。姑免傅氏殯葬如禮，歸母家不食死，各旌其門曰節烈。
己亥葛林衛女直千戶撒住薛列河衛女直指揮那米納兀者衛女直頭目賽因加亦馬忽山衛指揮寧哈答兀魯罕河衛指揮孛羅脫克默而河衛指揮鎖答失等各來朝貢馬及方物，賜宴并賜綵幣等物有差。
廣西流賊入廣東界，刼虜肇慶之新興、陽江及雷廉、高州等處吏民財畜，仍圍困城池，經年未散。廵撫都御史葉盛及副總兵歐信、廣西總兵官陳涇及廵按三司等官，調官軍土兵擊之，斬獲首從賊二百八十級，奪回被虜千戶趙箎、吳能，知縣陳諒及官吏軍民男婦八百五十餘名口，陽江縣銅印一顆。
廣東布政司右布政使王公亮，華亭人。洪武中為吏科給事中，陞應天府丞。上即位，陞四川右布政使，後調廣東。公亮體貌豐偉，儀度閑雅，居官簡靜，治政知大體，所至廉重愷悌，人皆悅服。時廣東按察僉事梁觀亦有賢名。觀字大用，當塗人，由國子生擢吏科給事中，陞四川按察僉事，改廣東，剛介廉平，能振勵風紀，嘗按事潮州，潮寇劉曉嘯聚山澤，守衛官將發兵勦之，觀曰：民窮不得已為盜，以兵臨之，則殺戮必多，盍使之改過。遂傳檄諭以禍福，曉感悟，即率眾來歸，一鄉之人遂免兵禍。潮大旱，觀齋潔禱神，雨立至霑足。無幾，觀以疾卒于潮，潮人為發哀，備禮斂葬，肖其像祀之昌黎伯之祠。
陞四川疊溪千戶所掌所事指揮使孫敬為本都司都指揮僉事，提督松潘。掌茂州事府同知陳敏為四川布政司參議，贊理松潘軍務。威州守禦千戶所正千戶魯明為指揮僉事，仍掌所事。先是，掌四川都司事都督同知徐甫等奏：敬等皆能撫安人民，蠻夷信服，乞加獎用。上命：總兵官都督同知李安、僉都御史王翱及布按二司議之。至是，安等奏：松潘、疊溪、威茂皆在極邊，而敬等綏懷撫集，皆如甫言，宜從其請，故皆擢之。
乙未陞山東按察使賈錠、湖廣按察使李瀚、河南右參政康紹宗俱為右布政使。錠山東，瀚河南，紹宗雲南。
陞延綏清水營守備，以都指揮體統行事指揮僉事杜桐為都指揮僉事，充延綏領軍遊擊，統領薊鎮德州秋班官軍遊擊。署都指揮僉事尹湘充參將，分守南贛地方。薊鎮白馬関提調，以都指揮體統行事署指揮僉事郭珍為都指揮僉事，充神樞九營佐擊。
陞通州遊擊王興業為延綏參將，宣府膳房堡守備裴應魁為保定騎營遊擊，甘肅都司僉書任汝威為延綏右營遊擊，陜西江水河都司僉書胡國華為固原遊擊，南京旗手衞運糧把總蔡時春為濟寧州備倭遊擊，四川雅黎都司僉書李毓華為揚州地方遊擊。
會川伯趙安卒。安，陜西狄道縣人，洪武間為甘州衛軍。永樂初，朝京貢馬，授臨洮衛百戶，累功陞陜西都指揮同知。宣德三年，命充左參將，同總兵官都督陳懷往征松潘番寇，平之，陞左軍都督僉事，仍掌臨洮衛事。未幾，奉詔使畢力朮江地方，使還，復充左參將，同副總兵官都督史昭征曲先等衛虜賊，斬獲甚多，又同侍郎徐晞征迤西阿台、朶兒只伯等敗之，陞都督同知，尋命充右副總兵，訓練官軍于甘州。正統三年，命征西虜，生擒達賊乃顏剌忽及奄克台等，封奉天翊衛宣力武臣，特進榮祿大夫、柱國會川伯，食祿一千石，賜誥命宴勞之。四年，充總兵官，鎮守凉州。至是卒。訃聞，遣官諭祭，給賻安葬。安，勇毅有將畧，故能屡立戰功，獨異於衆云。
辛卯左軍都督府帶俸安鄉伯張寧卒。寧，順天府人，景泰三年襲爵。初掌南京後軍都督府事，尋召還，管五軍右哨。未幾，復調南京。成化七年，領神機營五千下營事，後以老疾帶俸。至是卒，輟朝一日，賜祭葬如例。
乙巳，蘇州之長洲、崑山二縣、湖廣之常德、漢陽、荊州、長沙、沔陽五府州奏：去年河水泛溢，渰沒民田，其稅粮乞今秋徵輸。上曰：農民終歲勤動，供稅之餘，衣食恒不足。既去年田被災，而欲以一年所種為二年之租，民之衣食何由而措。戶部宜覈實，蠲其被災之租，凡蠲田九千頃。
以五軍二營練勇參將李光先分守薊鎮古北口守備，管寧夏興寧營遊擊事馬夢麟為寧夏遊擊。
壬子命禮部鑄平夷將軍印，以前北平按察僉事陳廷傑為湖廣按察僉事。慶成郡主薨，上素服，輟朝一日，賜祭東宮諸王皆遣祭，命有司治葬。郡主，蒙城王之女，嫁鎮國上將軍淮安衛指揮使黃琛，初封慶陽公主，洪武四年正封號，改慶城郡主云。夜有星如盞大，赤黃色，有光，出貫索，西北行至游氣。
乙亥，上諭後軍都督同知朱崇等曰：朕懷綏遠人，凡韃靼、女直野人來朝者，皆賜賚之，遣還，令所經郡縣給廩饌，厚待之。蠻夷不遵禮法，往往於經過之地掠人孳畜財物，亦境內之人窺其所賫而剽奪之。自今悉遣人護送。出雲南鎮南州言：洪武中有命建學，時以民力未敷，暫於城隍廟聚徒訓之，因循已久，今請別建學舍。從之。安鄉伯張興卒。興，鳳陽壽州人，國初起自行伍，樹勞績，厯官至燕山左護衛指揮僉事，從上征討，其從子勇年壯有膂力，從興在行陣為肘腋，每戰克捷，興常單騎追敵，身被數十鎗，傷重不任戰，命勇繼領其眾。上既正大統，第興功封安鄉伯，子孫世襲。既卒，賜祭及米、布賻之。
直隸鳳陽府知府熊觀言：本府臨淮河，洪武中啇賈眾多，故設廣濟、長淮二關，給印記，關置大使一員、副使二員，收掌戶部所給勘合，書填啇船物貨，送稅課司徵稅。永樂中，新開會通河，啇船多自淮安、清河經濟寧、臨清赴北京，而二關啇船遂少，稅亦不多。官考滿者，止開填過勘合，別無功績，請减副使二員，以省冗費。從之。
庚申，敕遼東總兵官都督朱榮及遼東都指揮巫凱、劉青於所属衛分并韃靼、女直、麗寄住、安樂自在州官軍內選精銳五千，以七月率至北京。敕山東都指揮王真率領官軍三千，以八月朔至北京。
乙酉，旌表孝子四人。賈洙，河南歸德府生員，菽水承歡，父母沒，各廬墓三年。曹必和江西南昌人，母盲，舌餂復明，親沒，廬墓三年。曹珊江西都昌人，母病，嘗糞侍藥，母病果愈，親沒，廬墓三年，珊復後姓郭。劉靜，江西萬安縣生員，幼孤家貧，事母孝，遇賊欲殺其母，懇求身代，賊橫槊剌之，母釋靜死屍七日不變。後其母享年八十，額其門曰孝行節烈婦九人。湖廣茶陵衞指揮郭綱妻許氏、江西高安縣民廖仁妻吳氏、新金縣生員鄒輿妻吳氏、泰和縣生員高北妻蕭氏、尹湯妻郭氏、星子縣民吳輔國妻崔氏、安福縣生員姚相妻歐陽氏、吉水縣民陳洪妻劉氏、廬陵縣民彭輔妻劉氏，俱年未二十，守節至老，各旌其門曰貞節烈婦六人。江西南城縣民丘沉未婚妻吳氏，名珠姑。進賢縣民方趙二妻支氏、歸德府儒士沈堪妻王氏、開封府杞縣民張漢儒妻郭氏、邳州民張子道妻瞿氏、河南汝寧縣生員周吉妻藺氏，俱夫亡自縊，各旌其門曰貞烈。
乙卯，命羽林前衛指揮使王富弟廣、通州衛指揮使常榮子得、金吾右衛指揮同知王彬弟信、濟州衛指揮同知阿木宅子脫脫各襲父兄之職，浚山東福山縣城西官渠千四百餘丈。
癸亥南京戶部尚書黃光昇奏：南京各衞所官軍與新增各營家丁，當用粮九十五萬餘石，而歲派止於九十一萬，不足支給。查得先年南粮額派一百七十萬石，嘉靖八年間，尚派一百二十八萬石，入多出少，常有贏餘。至嘉靖十三年後，派九十八萬或百萬。十六年後，或七十八十餘萬，或盡將折銀解送太倉，或分本折半南半北。當事者因其不贍，過為裁節，激成脫巾之變。三十七年以後，雖復本色全數，而逋負漂沒，民運多虧。乞查復光年額數，著為令甲。除浙江金、衢、紹三府，照舊徵銀，其餘俱徵本色，照京通二倉例。雖遇災傷，不得蠲免。其部運官不到，及棄批逃回者，一體參問。下戶部議覆：見派九十一萬石外，再增十二萬石，餘悉如光昇言。詔：可。
廵按浙江監察御史馬謹奏：近嘉、湖二府被災，行在工部右侍郎周忱遵奉勑書，已出官廩賑之。今台州、紹興、寧波、金華、處州旱災益甚，民食尤艱，雖令有司勸借，恐奉行不至，請如嘉、湖二府例，捐官廩賑濟，俟豐年責償。上從其請，命行在戶部行之。
以水災免江西南昌、瑞州、臨江、吉安、撫州、饒州、南康、九江等府所屬各縣，及九江衞稅粮如例。
辛亥命：河南故都指揮僉事劉泛子宣，襲父舊職為羽林前衛指揮使，通州衛指揮同知李崇子順、金吾前衛指揮同知周玉子原、燕山前衛指揮同知王海姪捏開、府軍衛指揮同知吳弘義子靜，金吾衛指揮同知苗敬姪英，羽林前衛指揮僉事丁亮子旺，各襲職。
縂督兩廣軍務右都御史劉燾、廵撫廣東右僉都御史熊桴言：廣東山海之寇，飃舉蜂聚，而士兵脆弱，雖與爭鋒，請募浙江義烏兵五千人為前鋒，而以土兵継之，庶可决勝。其浙兵工食每月人給銀一兩，哨隊長加十之二，哨官加十之五，如出哨勦賊，每日米一升五合。每歲終輒更募五千人輪戍，俟地方稍寧，然後議罷。報：可。
致仕南京太僕寺卿鄭悠卒。悠，字孟大，江西南城縣人。宣德癸丑進士，擢兵科給事中，陞山西行太僕寺少卿。丁父憂起復，改南京太僕寺，進本寺卿。成化乙未，以年七十乞致仕，許之。至是，卒于家。訃聞，賜祭葬如例。悠，斤斤自守，無毀無譽，故能保厥位，以終老于鄉土云。
寧夏總兵官都督同知黃真等奏：臣等奉勑追勦黃河灘等處潛住達賊，緣黃河灘西抵寧夏，東包延安，延袤千餘里，未可輕動。宜候十月初，會合延綏官軍，刻期出境，庶能成功。從之。
壬寅永陵工完，遣英國公張溶祭告長陵，武定侯郭大成、玉田伯蔣榮、安平伯方承祭告献陵、景陵、裕陵、茂陵、泰陵、康陵，定國公徐延德祭告永陵，恭順侯吳繼爵告祭天壽山之神。侍郎徐綱告謝后土司工之神。吏科左給事中陳瓚條上六事：其通上下之交，納匡救之忠，黜近習之誘，正敷奏之議四事，皆請召見大臣，親決庶務，屏遠佞倖，容納直言諸臣已屡言之。其申勸戒之典言：故大學士楊廷和，尚書林俊、彭澤、梁材，侍郎何孟春，員外楊継盛，太僕寺卿楊最，御史楊爵，贊善羅洪先卹典宜加優異。總督楊順、御史路楷阿附權奸，殺害忠直，宜追論其罪，以示勸懲。其核循良之實，請加意守令。得旨：采其事関朝廷者，餘下所司著議以聞。
兵部奏：近聞強賊劉六等由湖廣、江西，自南而北，踰山東長清、齊河等縣，直抵霸州，復往山東而南。強賊楊虎等由河南、山西，自西而東，踰曲周、威縣，直抵文安，復往河間泊頭、慶雲，亦由山東陽信、海豐而去，往復縱橫，如蹈無人之境。請命提督都御史馬中錫、總兵官張偉將參將李瑾、指揮馮安所領京達官軍，不必分調，悉令統領，隨賊所往，督同官軍民快相機勦殺。其參將宋振、都指揮莊鑑所領官軍及達官舍餘，亦宜量賊緩急，相機調用。及移各鎮廵官，各督守廵守備及府衞預選兵快民壯操習，各村集鎮店僉點火甲防守。詔：如議。
兩廣總鎮等官言：慶遠府天河縣舊十八里，後漸為獞賊所據，止餘殘民八里，請分設一長官司治之。下兵部覆奏，遂增設永安長官司，仍隸慶遠府。授土人韋萬妙為正長官，韋全保、韋公利、覃應填為副長官，并置流官吏目一員。
丁卯，上謂行在兵部尚書方賓曰：明年改行在所為京師，凡軍衛合行事宜，其令各官議擬以聞。於是行在左軍都督薛祿掌北京後軍都督府，其簿書宜付後軍都督府，承長印送禮部，銷夜廵銅牌、門禁鎖鑰付中軍都督府，掌出關勘合令中軍都督府編置，兵部公同用印送印綬監收，別置文簿付各関為騐。凡出関者，通政司具奏赴印綬監填給勘合照驗。金吾左等十衛已為親軍指揮使司，其行移并守衛官軍，俱合依南京上十衛例。其各衛官軍今在南京及行在衛分者，俱合取入原衛，上直守衛。南京留守五衛每衛改官軍一半來北京，開設留守五衛，仍属五府分守城門，及更番點閘皇城四門。北京牧馬千戶所候調南京軍至，併之。常山三護衛見在北京，其文移合依安東中護衛例。悉從之。命兵部以孝陵、濟川、廣洋、水軍左、右、江陰、橫海、天策、英武、飛熊、廣武、應天等衛留守南京神策、鎮南、饒騎、瀋陽、虎賁、豹韜、龍驤、鷹揚、興武、龍虎、武德、和陽、潘陽右等衛，調守北京留守中、左、右前、後五衛官軍分守南北二京。
己丑，陞刑部郎中劉文琦知陝西鞏昌府，工部郎中婁一堂知江西瑞州府，戶部郎中張大猷知直隷廣平府。
丙子陞河南副使吳道昌為福建左參政，河南副使唐登儁為湖廣右參政，調貴州右參議董應揚為本省左參議，起原任按察使胡爾慥為江西左參議。
辛未廵撫順天都察院右僉都御史吳崇禮言：畿內薊州、玉田、寶坻、武清、東安各州縣，低窪之土，不堪加賦，凋瘵之民不能加賦，根本之地不可加賦。乞將加增一萬六千餘兩，特賜蠲免，以昭曠恩。給事中姜性、御史楊如臯俱以為言。
錄清水營、鹿泉、沙窩等處斬獲功，及延綏榆林夜不收死事者，軍丁名等十三人，旗軍沙弘道等九人，各陞賞有差。命：管理紅盔將軍應城伯孫永爵僉書右府事，懷侯常文濟僉書南京後府事。
戊午兵部咨：薊遼、宣大、山西、延寧、甘固各督撫，今後暫獲虜級，除數多者報捷外，凡零星斬獲虜級頭畜器仗，俱於秋防畢日類報。如地方失事，無論大小，即時奏報，不得借此含糊隱蔽，中有一二斬獲，務責確實，無侈虛文，以圖掩飾。從御史宋興祖言也。
以平松潘番蠻功：陞都督同知陳懷為右軍都督府右都督，賞銀一百兩、綵幣十表裏。都督僉事劉昭為右軍都督府都督同知，銀九十兩、綵幣八表裏。都指揮同知趙安為左軍都督府都督僉事，銀八十兩、綵幣七表裏。都指揮僉事蔣貴為都指揮同知，銀八十兩、綵幣七表裏。勑懷等曰：前命卿等勦捕叛蠻，能竭心效力，征勦撫諭，悉得其宜。今叛寇順服，邊境寧靜，朕深嘉悅，特舉陞賞，以旌功能。凡隨征官軍有功慢功，皆從實具奏。蓋賞罸國之大柄，必至公無私，乃恊眾情。又諭懷等曰：所奏叛寇已服，欲領陜西官軍，仍從洮州還，區畫固善。但四川險遠，番寇出沒不常，必得練達重臣以鎮之，庶幾事妥民安。今發去制諭一道，命爾懷仍充總兵官，鎮守四川，訓練兵馬，遇寇生發，相機勦捕。其四川都司所屬衛所官軍，悉聽節制，昭仍守河州，安仍掌臨洮衛事，貴回京，其立功指揮等官李璪等七員，俱令管軍操守。
禮科左給事中周曰庠題：各省試執憲度以肅內外者，監臨御史之責也。浙江、湖廣、貴州按臣久缺，查前福建秋塲偶缺，御史曾以其事屬之按察使。今浙江尚有鹽院可代，湖廣、貴州，請暫行照例委任，庶幾不致誤事。然臣所急者，不獨監臨也，浙江、江西、湖廣、陝西四省典試之臣，久蒙欽點，至今未下。倘再稽延使塲期，改自今科，於祖宗之舊制，不已悖乎。并請下南直諸處典試官。
壬子遣刑部郎中王世禎、袁光翰、熊汝達、陳諫、奚世亮、李庶、李玳、熊琦，員外郎雷夢麟、李春芳、吳一儒、季德甫、張西銘，大理寺右評事王宗惟、查絳各處恤刑。世貞北直隸，光翰南直隸江南，夢麟江北，汝達浙江，諫福建，世亮廣東，庶廣西，玳山西，琦雲貴，春芳江西，一儒四川，德甫湖廣西，銘山東，宗性陜西，絳河南。
辛酉，旌表孝子方觀、節婦劉氏等七人。觀，湖廣靖州衛軍，父喪雨，墓，旌其門曰孝行。劉氏，河南汲縣民靳大妻朱氏、直隸河間縣學生黃直妻張氏、山東臨清縣民楊暠妻趙氏、山西陽曲縣民張貴妻胡氏、直隸上海縣民宗海妻，俱以弱齡喪夫，紡績以為家業，奉翁姑，撫孤幼，守節踰數十餘年，確然不變，皆旌其門曰貞節。侯氏，廣東歸善縣人，廣西平南縣學訓導郭觀妻。山賊攻刼平南，侯氏時年二十六，被擄至大峽村速水埠，自念行至賊巢，必受其汙辱，堅坐于地，驅之不肯前，大罵賊曰：吾寧死于此，决不從汝去也。賊怒，揮刀斫死之，旌其門曰貞烈。
甲子命：河南、山東各買腳力驢二萬，陜西、山西、北直隸及江北府州各買一萬五千，俱依時直給官錢，河南、山東、江北府州解京，餘處就令殷實之家餧養，以備應用，務在事集人安，敢有因而科擾、作弊損民者，必重罪不宥。
庚申陞廣西按察司僉事劉世楊為河南按察司副使，提調學校。廵撫大同都御史樊繼祖、廵按御史周道會奏：大同重鎮，控制民夷，乃冀北道守廵官，皆由山西撫按定委。比因兵變以來，守廵官憚居其地。矧今事變甫平，正彈壓興舉之日，凡處分湏臣等與該道面相擬議，類致躭延沉閣。請自今銓擇守廵官二員，賜之專勑，常駐鎮城。其列銜支俸，仍繫山西賢否舉剌，俱属本鎮。庶幾職任專一，重鎮有賴。都察院覆其議是。苐大同一府郡邑諸事，俱山西撫按所里，移文上下，必由守廵，請山西撫按與本鎮通行舉剌。報：如議。已改註山西布政使司參議張天性，按察司僉事王世爵守邊冀北道，移治大同府。
辛丑命：故虎賁左衛指揮同知朱廣子雄、周榮子勇，燕山前衛指揮同知林原子仲顯，燕山右衛指揮僉事張永忠子瑄，羽林前衛指揮僉事童昇弟旻，拜兒子昂可，錦衣衛指揮僉事張通弟成，俱襲職。府軍前衛指揮僉事楊綱弟洪代職。
兵科給事中黃仕儁言二事：其一，兩廣、浙江盜賊處處生發，流劫東南地方，在我須嚴隄備隄備之地，南京為重。盖南京，祖宗開基之地，須鎮將得人而後弊政可革，威武振揚而後姦宄消懾。今豐城侯李賢雖曰簡靜，然實懦怯，無補於事。况南京政務悉弛，豈簡靜者所能興舉哉。乞勑兵部同總兵官石亨等計議，不拘內外，推舉武臣一員，堪為鎮將者，代賢還京，或為賢之參副，佐其行事。其二，各邊近年以來，弊出百端，有軍吏占用軍餘一二十名等而上之千百戶、指揮以及總兵、鎮守等官占用軍餘，辦納月錢，不可枚舉。軍士營求安逸，不肯操習，又有守禦地方并各衙守備處相去窵遠，總兵、廵撫、廵按等官經年不至其地，凡有冤抑，無所控訴，以故上下解體。士氣沮消。乞推舉在京文武大臣二員，往沿邊便宜行事，務使弊革而利興，士習而邊固。若總兵、鎮守、參贊等官不能稱職者，奏請黜罰。帝曰：南京竢王驥至，令去總理事機。各關不必更用人，但勑其用心邊備，以圖成功。
以陝西固原等處殺賊功賞：官軍人等，自四年十一月二十二日以前，獲功者五千一百四十五員名，如殺達賊例，生擒斬首為首併被傷及奮勇當先者，指揮銀三兩、綵叚一表裏，千百戶銀二兩、絹二匹，旗軍人等銀二兩、布二匹。生擒斬首為從者，指揮銀二兩、絹二匹，千百戶銀二兩、絹一匹，旗軍人等銀二兩、布一匹。二十三日以後，獲功者二千二百員名，如殺番賊例，都指揮鈔八百貫、綵叚一表裏，指揮鈔六百貫、綵叚一表裏，千戶鈔五百貫、絹三匹，百戶所鎮撫等官鈔四百貫、絹二匹，總小旗鈔三百貫、布一匹，軍舍人等鈔一百五十貫、布二匹。其參政如都指揮例，典仗縣丞等官如百戶例，監生、吏典人等如總小旗例，民狀、弓兵人等如軍舍例，共鈔四十六萬八千九百貫，銀一萬二百六十兩、絹一千二百八十六匹、布八千八十一匹。其在京及陜西者，於內帑支給。河南、山東者，各從便於所司支給。從戶部議，以省轉運之勞也。
甲午，召前禮部儀制司郎中兼右春坊右贊善李繼鼎至，復以為贊善，命侍皇長孫說書。繼鼎以病免歸。歲餘。至是，上念藩邸舊人，復召用之，敕寧夏總官左都督何福曰：爾等邊境軍務，宜一切謹密，使人不得窺測，無庶無敗事。比內使林清以他事至邊，清無知擅率兵馬之數。爾緘不密而遽與之，以此勸之，邊備虛實，鮮不泄漏。自今慎之慎之。凡內官、內史往來無敕旨者，皆勿聽信。陜西按察司僉事王嘉言：軍衛屯粮，歲遣風憲官盤量，本司官有定員，差遣不一。况陜西四十餘衛，每衛不一二三百屯，道里遙遠，非一人所能遍歷，往往差委属官，所至欺公作獘，乞敕該部徵收之時，衛差監生一名盤量。又言：陜西緣邊馹站經過使客，一槩應付廩給草料，不無虛費，乞敕該部勘定事例，頒示所司。命：下禮部議。禮部議奏皆便。上以盤量屯粮，遣監生非便，命吏部增置按察司官，專任之。於是浙江、江西、廣東、廣西、湖廣、河南、雲南、四川按察司增置僉事一員，陜西、福建、山東、山西按察司增置僉事二員。
壬申命太子少保戶部尚書余子俊兼都察院左副都御史，總督大同、宣府軍務，兼督粮儲。時廷臣奉旨舉文職大臣，以子俊名上。上乃命之，賜之敕曰：大同、宣府兵政錢粮，近多廢弛虛耗，加以去秋虜寇大同，兵民疲敝。今特命爾總督兩處軍務，仍督粮儲。各該總兵、巡撫并京營參將等官，悉聽節制。爾須隨宜駐劄，以時按行。兩處邊方及延綏接界之處，凡軍馬甲兵、關隘粮草等務，聽爾便宜施行。總兵以下官員不勝任者，奏聞區處。都指揮而下不堪領軍者，罷黜更代，應挐問者，送巡按御史及問刑衙門理問。文職有犯，方面官參奏處治，餘即挐問。如遇賊情緊急，爾即調度各路將官，或調取隣境延綏等處官軍，相機戰守。臨陣之際，但有畏縮不前，不聽號令者，以軍法從事，然後奏聞。
陞太僕寺少卿黃紀賢、太常寺少卿趙完璧、山西僉事馬思恭、山西副使常裕，陞大理寺左少卿劉懷恕、南京太僕寺卿王國、四川按察使劉一相、福建副使饒景暉、福建運使盧大順、江西右參議方萬山、湖廣右布政使洪有復、山西右參議吳道行、太僕寺少卿何倬。先是，吏部奉聖諭：近來欽點及陞遷各處官員，皆推故捱延，久不到任，致令候代署庖之官，恣意戀位，於君命召不俟駕，謂何伱部可查催赴任。如有仍前篾旨不遵，枉道回籍，為私忘公推調支吾的，著科道官指名參來重治。吏部因言：聖諭森嚴，臣等敢不仰承。惟是臣部前遇中外各官員缺，隨卽酌擬推補，盖為缺官廢事慮耳。今自三月以來，推補章奏，久格不下，則凡未補員缺，皆屬候代署庖，卽不敢有恣意戀位之心，而更替無期，不有如聖諭所慮者乎。謹將原擬職名開列上請。上乃可其奏。
六安州龍泉鄉民胡永興、潘文友作亂，殺判官朱謨，焚刼英山縣。六安知州陳銘善曰：我出擊賊，誰為守此州治。其子真請行，銘善喜其勇，遂開官庫，取器仗與之。真率民人鮑文才等往擊之，擒獲賊衆左撇朱等，斬首五級，得馬四十餘匹。事聞，別遣蘄州衞兵討平之。上嘉陳真與州民之功，命賞真白金一百兩、文綺、帛二匹，復以白金五百兩、文綺六匹，給賜州民鮑文才等。
設紫荊關、倒馬關、白羊口三守禦千戶所。勑都指揮僉事魏忠充左參將，守沿河口迤西。實授署都指揮僉事顏彪為都指揮僉事，充右參將，守十八盤迤北。陞蔚州左衛指揮使叚昇為都指揮僉事，隆慶衛指揮僉事吳得署都指揮僉事，守備白羊口。俱從內官武艮言也。
廖永安卒于蘇州。永安，廬州巢縣人，少倜儻，以氣自豪。江淮兵起，與兄永寧結少年，聚黨保鄉里，從之者稍眾，遂約束以軍法，與俞通海等俱屯巢湖為水寨。乙未夏五月，與其弟永忠詣和州降，遂率眾擊破蠻子海牙水寨于裕溪口。六月，引舟師從上渡江采石，進克太平，以功擢為管軍總管。丁酉三月，除同僉行樞密院事，累功陞同知樞密事。戊戌歲，以舟師攻張士誠兵于太湖，乘舟深入，后軍不繼，為所獲，士誠欲降之，永安不屈，遂拘囚之。甲辰冬十月，上念永安陷于強敵，守義不辱，遙授為開國附運推誠宣力武臣、光祿大夫、柱國江淮等處行中書省平章政事，封楚國公。至是，竟被囚死。
寧陽侯陳懋卒。懋，字舜卿，鳳陽壽州人。父亨積功為都督同知。太宗文皇帝起兵靖難，懋以舍人從征，以功授指揮僉事，累陞至右都督。永樂元年，封奉天翊衛宣力武臣、特進榮祿大夫、柱國、寧陽伯。六年，鎮守寧夏。七年，征塔塔山好來口，獲失保赤都，加封寧陽侯。八年，從駕征迤北，仍守寧夏。二十一年，從駕北廵，充前鋒。洪熙改元，進太保。上即位，命佩平羌將軍印，充總兵官，鎮守甘肅。明年，以罪革爵閒居。五年，復侯爵。十三年，命充總兵官，征福建反賊鄧茂七捷還，加太保，掌中軍都督府事。景泰中，兼太子太師。天順初，革之。至是卒，年八十四。訃聞，輟視朝一日，遣禮官諭祭，命有司營葬，追封濬國公，謚武靖。懋，偉觀修髯，語音洪亮，胷襟磊落。同時靖難功臣。至是，無有存者，惟懋久享祿位，然窮奢極侈，聲伎滿前，雖老不少减云。子潤嗣。
辛亥，王保保部將韓扎兒攻破原州，指揮陳壽俱陷沒。大將軍徐達聞報，與都督馮宗異、參政傅友德議以驛馬關當其衝，遣右丞徐禮將兵守之，又遣指揮葉谷真守彭原，調指揮韋正守邠州。宗異復與達謀曰：今大軍圍慶陽，張良臣雖困，未能遽下。王保保欲為良臣聲援，故令扎兒攻原州，欲以援慶陽，請得移軍逼關，以扼原州，彼無所施矣。達然之，宗異遂以其軍西臨驛馬關，去慶陽三十里而軍。是夜，扎兒復攻陷涇州，丁千戶退保靈臺縣。
以京城廵捕把總李學詩為陝西都司僉書，陞瀾滄衛指揮同知李騰霄守備雲南金滄地方，黃花鎮守備李世臣為昌平等處遊擊。
設河南汝陽縣真陽鎮廵檢司，雲南騰衝、龍川江、鎮夷関二廵檢司。貴州按察司使張海等言：赤水衛前千戶所城低下受敵，且地廣人少，守備不周。其東高阜據險，可改築城，以便守禦。從之。
先是，有勑責安南國王黎灝侵逼占城，及爭擾我雲南建水州民夷之罪。至是，灝遣使上章自辯，言：占城乃彼國土酋，自相割據，雲南則本國土人舊奠居之所，非敢越境生事。已而占城復遣使奏：安南仍欲吞滅其國，乞天兵守護。時安南陪臣黃伯陽猶在館，命兵部臣召至禮部，諭之曰：歸語爾國王，勿徒為多言，其各守封疆，以享太平。不然，朝廷一旦赫然震怒，天兵壓境，如永樂間故事，得無悔乎。其使恐悚而去。
考選科道：吏科程明樞戶科，趙時用、郝土膏、程註禮科，孫杰、周士樸兵科，郭允厚、尹同皋刑科，毛士龍工科，孫國禎、霍守典、李春燁南兵科，郭鞏南工科，徐憲卿江西道御史徐揚先、潘士良、王業浩湖廣道，潘雲翼、方震孺河南道，張捷、謝文錦山西道，周昌晉陜西道，賈毓祥四川道，焦源溥雲南道，王大年、董羽宸南京浙江道，李希孔南京河南道，何早南京山東道，曹谷南京廣東道，王允成候缺北道，馬逢皋、崔呈秀、侯恂、劉廷宣、周宗建、楊新期、魏光緒、李應薦、楊建烈、王元瑞、錢士貴、周邦基、賈三策、施樑、張汝懋、陳九疇。
浙江道御史張文熙疏：從來財用之窮，未有甚於此時者也。邊軍冐破，當覈者已不一而足，此外尚有裁省之道。一酌折色。凡在京文武大小官員朝米，俱暫改折色，即各衙門辦事等役亦然。如米多之日，照舊支米，如恐不便，即半給折色亦可。而吏役冐支之弊，尤不可不嚴查。此法一行，歲可餘米數萬石。一查餘米，在京十倉以六主政領之，每廒約一萬二千石，收時從來加二，已有餘米二千餘石矣。支時，每石又扣腳米，是一收一支，可有三千餘石，一月約放四廒，便有萬餘石，一年放八箇月，便可數萬石。一倉如此，他倉可知，京倉如此，外倉可知。雖司庾公費私賞，皆取足于此，而此外尚有不盡者，獨不可使其盡數開報乎。若以報米多寡，定管倉優劣，每歲可餘米數十萬矣。一差稅宜增。戶部之滸墅、北新、九江等關，其著名者也。近聞已量增矣。即通州穵運帶管稅課司者，若量為加額，亦不為過。此摉剔之法，工部之差，亦有可倣而行之者矣。得旨：這本有禆國計民生，著戶兵工部酌議，具覆行。
復命提督兩廣軍務兼廵撫左副都御史韓雍專一總督軍務。以廣東左布政使陳濂為都察院右副都御史，廵撫廣東。福建按察使張鵬為左僉都御史，廵撫廣西。以雍奏：兩廣地方廣闊，軍民事繁，一人不能遍歷，乞各增文職大臣一員，分理廵撫，仍命文武重臣各一員，專在兩廣接界梧州府駐劄，提督軍務，總制軍馬。兵部覆奏，上以為宜如所請。於是命：雍專一提督軍務，其廵撫官，兵部會同吏部推舉堪任者以聞。於是，尚書李秉、白圭合舉濂、鵬堪任，故用之。
兵部奏：南北直隸、山東、河南、山西、遼東、四川、貴州俱飢荒多盜，其廵撫官，宜令新舊交代。從之。
丙午給事中梁夢龍、御史唐継祿等以考察拾遺，劾奏：山西左右政使王宗沐、右布政使陳效古、福建按察使劉天授、貴州按察使董策、陜西參政王光祖、河南參政何海晏、雲南參政邢一鳳，贛州府知府嚴中，東昌府知府方時學，原任浙江副使陳元珂、湖廣參議趙忻及知縣何廷錦等八人，俱不職。吏部覆擬：宗沐、效古、天授、策調用，光祖、海晏、一鳳、忻、中、元珂、時學罷黜，廷錦等分別去留。上謂：縣令匪人，民受其害。廷錦等既被劾有狀，令盡黜之。宗沐等俱如擬。
總督兩廣軍務都察院左都御史鄧廷瓚卒。廷瓚，字宗器，湖廣己陵縣人。景泰五年進士，知浙江淳安縣，滿九載不改官。巡撫廣西都御史張鵬獨知其賢，欲薦知梧州府。會廷瓚丁嫡母憂去，不果。服闋，遷太僕寺丞。時貴州初開設程番府，夷獠雜處，吏部難其人，特薦廷瓚為之守。至則疏節簡目，因其俗而治之，民夷以安。久之，擢山東左參政，提督農務，兼管水利。再擢左布政使，拜右副都御史，廵撫貴州，復丁母憂去。服闋，適貴州黑苗叛，命奉勑往視，兼提督軍務，尋改廵撫，苗賊平，因條上十一事，多見採納，遂進左都御史，召掌南京都察院事，復勑提督軍務于兩廣兼理廵撫事，陞左都御史。至是卒，賜祭葬如例。廷瓚性不喜，自修飾，為知縣至知府，淹于常調者，餘三十年，人罕知之。其後程番之蹟久而益著，遂連有遷擢，以至大用。其平日設心平易，人罕怨之者。其征貴州功雖偉而紀律不嚴，部下多妄殺冐功者，人不能無議云。
陞吏部郎中國泰為布政司左參政，戶部郎中谷琰、福建邵武府知府馮孜、廣西潯州府知府孫暲俱為右參政。戶部郎中林迪、南京禮部郎中沈暉俱右參議。泰、暲山東，琰山西，孜、迪湖廣，暉陜西。
賞湖廣征勦苗寇官軍綵叚絹鈔有差。先是，陝西蒙顧等峒賊首蒙再萬等烏合，湖廣武岡、橫嶺等處賊人胡進拳等，大肆剽掠，民弗能堪。總兵官都督蕭授奉命帥兵勦平之，故有是賞。
命：監察御史陳詔往陜西，朱良暹往廣東，侯爵往福建，趙全往浙江，李俊往江西，清理軍伍。
南京大理寺左寺丞孫珂、右評事張靜俱以有罪調外任。先是，有吏為靜所笞，摭其過呈珂，珂受之未行，吏復令弟訟之刑部。靜囑該司求解，且揚言挾珂陰事，遂祗坐吏弟罪，餘悉置不問。珂亦為寢其呈，評事黃仲昭發之。御史陳昭等遂據所聞劾奏珂等。命給事中張琳往會副都御史羅箎覈實：珂事多誣，或曖昧不可詰，獨坐事應奏不奏，罪當杖。靜亦坐擅用官物并囑托已事，罪當徒，例皆贖罪還職。琳等乃劾：珂欺公縱欲，及靜妄為求免之罪，遂暨吏俱械赴京。下刑部重鞫，大理寺詳審，以具獄并劾語奏之。有旨：免贖罪，俱調除外任。珂山西潞州知州，靜直隸新樂縣知縣。
丙寅陞監察御史魏秉為山東按察司副使，復除福建副使劉珂于舊任浙江僉事周正方于河南，提督南直隸安慶等衞屯種。
甲子，上發建康，往濠州省陵墓，命博士許存仁、起居注王禕等從行。遣使諭徐達曰：聞元將竹貞領馬步兵萬餘自柳灘渡入安豊，其部將漕運自陳州而南給其餽餉。我廬州俞平章見駐師東正陽，脩城守禦，宜令遣兵巡邏，絕其粮道。安豊粮既不給，而竹貞遠來之軍，野無所掠，與我軍相持，師老力罷。爾宜選劉平章、薛參政部下騎卒五百并廬州之兵速與之戰，一鼓可克之。不然，事機一失，為我後患。達聞命，即統率馬步舟師三萬餘取安豊。
甲午，四川建昌衞土官指揮使安均遣把事張五十、湖廣施南宣撫司前順化等安撫司故土官安撫旺踵子墨言送雲南富州等衙門故土官知州沈絃經子政及族人沈郎安等來朝，貢馬。
予原任少保兵部尚書王崇古祭葬，謚贈：崇古，蒲州人。嘉靖辛丑進士，授刑部主事，累陞蘇松常鎮兵備副使，以斬倭功陞俸荐。晉寧夏廵撫僉都御史，加副都，陞兵部侍郎，總督陝西三邊。在西陲斬虜級一千有奇。陞右都御史，調宣大，受把漢那吉降酋目俺答叩関執叛悔罪，加太子少保兵部尚書。封貢既定，晉太子太保，回京協理戎務，加少保，改刑部，旋正本兵，尋致仕歸。三封成蒙存問，給廩輿，予世廕親軍指揮。前後欽賞無算。朝議：本官忠猷夙抱，經濟不群。屡督邊鎮，勳著華夷，遣官營葬致祭，贈太保，謚襄毅。
初，內批以太監晁進分守蘭州，楊保分守肅州。兵部言：非舊制。不聽。至是，兵科都給事中汪玄錫等奏：蘭州在黃河之偏，肅州乃孤懸之境，地狹民貧，比之他處尤甚。今無故令進、保分守其地，臣恐開設之初，凡百取辦，必至擾民。况肅州曾遭土魯番之厄，危如累卵。使內無副使陳九疇捶死姦夷，以伐其謀，外無守備汪淮，用火軍以破其陣，則肅州外屬久矣，今雖稍寧，猶為回種盤據，將來之事尚未可知。若用中官分守，恐軍民嗟怨，番夷伺隙，其患未有窮已。望追寢成命，地方幸甚。疏入，詔：進等業已用矣。玄錫等題奏不謹，字多刮洗，其具狀以聞。
中軍都督府都督僉事徐司馬卒。司馬，御賜名，字從政，世為揚州人。元季兵亂，司馬生九歲，無所依，上得之，飬以為子。既長，出入侍左右，屢從征伐有功。歲癸卯，除總制，守金華。吳元年，授金華衛指揮同知。洪武元年，從曹國公李文忠北征，獲故元宗王慶生。三年十一月，陞杭州衛指揮使。十二月，以本衛為都司，陞都指揮使。九年，遷河南都指揮使。十九年正月，入覲，陞中軍都督僉事。二十五年冬，率師征越嶲，還至成都，以疾卒。司馬好文學，接人溫然謙恭，為政以惠愛為先，所至撫綏士卒，拯卹貧困，甚得人心，尤敬士大夫，公事之隙，退居一室，講論終日，蕭然如韋布之士。自少富貴，家無餘貲，人稱其賢云。
旌表節婦王氏等二十五人。王氏直隸長垣縣。民蕭鳳妻石氏、民田廣妻祝氏、崑山縣民錢晟妻申氏、邢臺縣生員高理妻梁氏、民李春妻喬氏、臨城縣民王祥妻李氏、民王慶妻李氏、淶水縣民魏增妻金氏、阜城縣民熊信妻李氏、民宗禮妻張氏、保定中衛官舍李俊妻朱氏、湖廣武昌護衞軍餘郭英妻劉氏、隨州民朱玉妻孫氏、雲南晉寧州軍凌懋妻董氏、浙江蘭谿縣民徐傑妻胡氏、山陰縣民張裒妻王氏、定海縣民鄭仕謙妻劉氏、民黃佾妻胡氏、東陽縣民盧文翁妻趙氏、桐鄉縣民徐宗妻朱氏、江西安福縣民王羙會妻范氏、豊城縣民李聦妻徐民、民周咨謀妻羅氏、新昌縣民陳韞玉妻劉氏、新建縣民錢仲權妻，皆蚤寡守節，為鄉里所稱。詔俱表其門曰貞節。
戶部覆臨清監督主事盧象昇議：言：臨清倉歲收山東、河南額粮共九萬八千餘石，以備災傷，補運京儲，每石取銀八錢，僉派大戶糴買上納。乃有司藉口災荒，大戶畏避買運，節年拖欠至四十四萬有奇，而原徵糴本或積之庫中，或散之大戶，了無結局。合無如象昇議，將山東、河南所欠額粮，自萬曆四十二年起，至天啟元年止，除奉恩詔蠲免年分外，每石折銀八錢，先觧本倉，以聽本部別項支用。至於天啟二年以後，粮米仍徵本色，不得一槩混折，以虗外庾，聽該倉嚴行督徵，如期登報，以備考覈。上是之。
命：通州衛指揮使焦忠子雄，指揮僉事李忠子盛，虎賁左衛指揮同李廣姪景，燕山左衛指揮同知馬忠子馴，彭城指揮同知潘英子晟，旗手衛指揮僉事董琳子英，南京金吾前衛指揮僉事儲諝子泰，俱襲其父職。
丙寅，上以河南、北平、陳州、真定、保定諸處水灾，詔免徵今年所貸預備糧儲，仍賑給之。
兵部覆廵撫山西都御史李珏言：岢嵐、石隰兵備，始因防盜設，故專駐石隰。今者移駐岢嵐石，以防虜為急，所轄境土如汾州、孝義、平遙、介休、交城及汾州衛，遙制非宜。請改隸冀南兵備道，其石隰、保德、岢嵐等州，寧卿、河曲、興嵐、臨等縣、鎮西等衛所，新增三岔五寨守備城操禦冬等兵馬，專属本道，庶于調度防禦為便。報：可。
癸酉旦，壽星見。欽天監以聞。行在禮部尚書呂震師文武百官請上表賀，賜敕諭曰：朕惟太祖高皇帝膺受天命，掃除群雄，創業垂統，立綱陳紀，以安天下，臻茲太平，是以上天垂象，屢顯鴻應。揆朕凉薄，曷克膺茲。矧天道無常，惟德是輔，凡為臣民，能遵守太祖高皇帝成憲，為子盡孝，為臣盡忠，奉公守法，安分守己，用承福祐，國家之祥，孰大於此。爾文武臣僚宜各盡乃心，輔朕不逮，國家有永遠之安。爾等暨爾子、爾孫，亦同享永遠之福，壽星之瑞，其勿賀。陞翰林院檢討張伯頴為本院修撰，廣西按察司僉事張鑑為湖廣布政司右參議，山西道監察御史彭進為河南按察司副使，以刑部郎中韓善為僉事，改工科給事中甄實於兵科，陜西道監察御史杜春於江西道。命：錦衣衛故指揮同知何義宗子清襲陞指揮使。
掌錦衣衞事都指揮同知牛循有罪下獄。循初為浙江都指揮使門達得為漕運總兵官。達敗，發廣東立功，復夤緣入京結權幸，得掌衞事。至是，為西廠發其戲狎樂婦欺罔貪暴，故勘平人致死。奏保所親百戶章瑾蒞鎮撫司事。瑾因挾勢強姦良人妻女，及為本衞千百等官通賄于循，希求進用。科道交章劾之，下本衞鎮撫司鞫問，得實。法司擬：循坐斬，瑾坐絞，餘各坐罪有差。上宥循、瑾死，俱發充軍。循廣西邊衞，瑾湖廣衞分，家屬隨住，餘准擬。
丙午陞四川順慶知府昝雲鶴為四川副使，廣西僉事胡琳為福建右參政。
陞南京戶部郎中金醞、刑部郎中李澄為布政司左參議，南京刑部郎中金禮、禮部郎中吳森為右參議。醞禮雲南，澄福建，森浙江。
壬午革南京刑部給事中王希文職閒住。降南京山東道監察御史呂景蒙為直隸鳳陽府穎州判官。先是，南京科道官奉上命，互相糾劾，以張鳳翀等三人名奏。上謂：鳳翀等皆去任者，責其交相隱護，仍命從公糾劾以聞。至是，給事中朱潤等劾：景蒙及雲道御史劉宗仁、御史王密等亦劾潤與希文及工科給事中李士文各不職狀。下吏部覆言：宗仁、士文、潤尚堪備任使，擬希文、景蒙黜調有差。故有是命。
廣東蘇羅峒賊約結和平、龍川、河源各賊徒，流刼惠州府歸善縣等處。惠州府通判洪章紏鄉夫數百迎勦之，比遇賊，鄉夫奔潰，章為賊所執，既而放還。提督兩廣侍郎王鈁以聞。詔：以章付廵按御史逮問，府同知何宗魯等俱停俸戴罪殺賊。
己卯復除湖廣按察司副使應欽于廣東，雲南副使胡涇于陝西，廣西僉事葉淇于山東，欽廵視海道。
廵撫南贛汀漳都御史龔輝奏：勦劇賊莆鉄古等諸窠悉平。因敘列諸臣功次，以福建僉事頃喬為首，次則參政汪大受、王積，汀州府知府汪俅，漳州府知府盧璧，廣東僉事徐緝，參議朱憲章，江西副使高世彥等。詔：陞輝俸一級，賞銀四十兩、紵絲三表裏，喬二十兩一表裏，大受等各有差。
起原任廵撫大同都察院右僉都御史朱芨，廵撫寧夏。陞浙江布政司右參政刘祜為都察院右僉都御史，廵撫大同。以延綏入衛遊擊將軍署都指揮僉事張臣光分守薊州墻子嶺等處參將。
壬寅巡按雲南潘濬奏：儂酋兄弟相戕，各勾交夷，長驅廣南，舉兵攻殺。臨元參將白元潔職專防交，乃擁兵觀望，不行征剿，且馭軍無律，縱容總哨殘暴廣南，相應查參革任。部覆：將白元潔革任回衞，永不敘用。仍移文雲南、廣西撫按鎮道，嚴禁交夷不許越境殘擾內地，如或故違，聽兩省會議剿處。令不許越境殘擾內地。如或故違，聽兩省會議剿處。從之。
添設江西崇義縣及長龍鉛廠二廵檢司，遷上猶縣過步廵檢司于上保。先是，提督南贛等都御史王守仁言：上猶、大廋、南康三縣相去三百餘里，賊巢盤據其中，無慮八十所，大盜雖平，逋迯易集。其橫水、大巢原屬上猶縣，崇義里適當三縣之衝，宜即其地立新縣，屬南安府縣治既設，其東出長龍抵南康，其西出上保抵桂陽，其南出鉛廠抵大廋，路皆險要，宜添設長龍、鉛廠二廵檢司，而上猶過步廵司路僻無用，宜改遷于上保，庶幾控御得要，而地方可安。事下，戶兵二部覆議，從之。
壬子南京兵部尚書張時徹等奏：應天等府地廣，廵撫一人，控制為難，乞添設兵備或廵撫，以便責成。部議：添設兵備副使一員，於句容、溧陽、廣德往來駐劄，選調建陽、宣州、新安三衛官軍并所屬民兵，相兼操練，聽督撫官調遣。疏入，得旨：邇者，每遇賊警，所司不思設謀戰守，輒議增官，隨以無補罷之，殊為紛擾。且蘇松、浙江添官未為不多，選用匪人，何能有濟。所議姑允行事，寧具奏裁革。
経略尚書鄭雒奏稱：臣於八月出京，從宣大、山西偏關渡河，黃甫川、陝西地方多於沿途廣詢邊備虜情，俱曰：虜王東歸。其莊卜等酋俱在巢穴未動，建節而西，自榆林花馬池至固原，會督臣梅友松出三娘子一書，大都理窮認罪，而不他失禮一書，猶為激切。火真二酋向哨在莽捏二川，今遯跡益深，復令熟番遠為哨探，務得情形。臣同贊畫僉事萬世德先至莊浪，再相事機，直抵甘州，候大同副總兵尤繼先所部家丁至日，酌量分布總督梅友松於蘭固之間，往來調度。廵撫趙可懷駐扎洮河，相為犄角。若逆奴獸徒鳥舉，自難以深入，須情形的確，彼已熟知，謀出萬全，乃敢舉事。或聲示大虜，以牽制其東歸，或威懾套虜，以霸縻其西向，期以多集兵餉，廣用間諜，鼓舞諸番，先伐狂寇之交，徐問必誅之罪。伏望皇上少寬西顧，假臣日時，臣當與督撫諸臣戮力同心，共殲此虜。得旨：朝廷既假卿便宜，一切制虜方畧，務要隨機措置，以保萬全。
敕廣西總兵官泰寧侯陳涇等曰：今得廣東守臣奏稱：賊勢十分猖獗，約會爾等進兵往主梧州，久候不來，顯是爾等不以地方賊情為重，遷延推托，不肯會調軍馬，以致賊勢日甚，重為廣東禍患。似此玩法偷安，縱賊殃民，本當重罪，但今正係殺賊之日，姑置不問。敕至，爾等即當洗心滌慮，改悔前失，督調官軍土兵人等，星馳前赴廣東，會合勦賊，以靖地方，以贖違慢之罪，不許仍前延調，致悞事机，决不輕宥。
正統十一年四月乙巳南京工部奏：濬金水河及修午門前東西兩廊并甎城外周圍直房，其所缺材，欲於四川、湖廣、浙江等處市買。
旌表烈婦孫氏、節婦高氏等十六人。孫氏，濟寧州民錢官保妻。官保沒於臨清，孫時年二十，徒步收其骨歸，欲與偕死，以頭觸柱礎，流血被面，親屬共挽勸之，伺間入戶，反關自經死，表其門曰貞烈。高氏，儀真人，父母早亡，兄慧鞠之，長納邑人錢信為壻，逾年信亡，慧欲更納他壻，泣誓不從。未幾，慧沒，其妻陳氏年二十八，亦堅志不他適，表其門曰雙節。胡氏，濟南衛舍人鄧瑜妻劉氏、安東縣民蕭友諒妻霍氏、餘姚縣民魏仲遜妻張氏、獻縣民李達妻陳氏、太原護衛指揮張能妻王氏、東安縣民紀琑住妻王氏、密雲縣民周初生妻陸氏、無錫縣民茹洪妻楊氏、無錫縣民余彥昭妻徐氏、大興縣民趙銘妻郝氏、陽曲縣民董榮妻楊氏、陽曲縣民劉源妻趙氏、益都縣民王政妻，皆少寡守節，志行貞潔，俱表其門曰貞節。
改納密鎮本色米草為料豆。先是，各倉匱乏，民運盡改本色。後漕糧既增，積貯有餘，本色草束徵收不便，輸運又難。閱臣汪道昆曾欲改納黑豆。至是，戶部從督撫議：通州及三河、寶坻、密雲、平谷四縣民運，除額派內府光祿寺外，盡改徵黑豆，照所定龍慶、石匣、熊兒谷、鎮虜營各倉上納，計銀一萬七千一百二十兩有奇，該納豆四萬二千八百石有奇，每豆一石定銀四錢，豐收平價，照納本色。如年歲不登，徵銀解密雲分司，候給客兵願支折色者。
丙辰南京禮科給事中游震得言：南京城坊居民，自里甲正繇之外，復有各項舖戶辦納南京內府諸監局物料，役苦費繁，有司不時給價，仍令分隸各衙門應役。以故占籍未及數年，富者必貧，貧者轉徙，請亟議寬恤。疏下，南京戶部覆議：舖役擾民，弊在審編之始，貧富失實。今宜盡蠲貧戶，籍其稍贏者隸名應天府，凡遇內府諸監局製造及太常、光祿諸祭祀廚料，先一月移文應天府，按籍召買，如時價給銀。其大小諸司公用物料，取其本府印票出買價銀，不得過三日，至于私家一切諸費，不得干擾舖行。戶部覆可。詔：從之，仍令南京都察院出榜禁約。
命：操江都御史史褒善量調九江、安慶官軍，防守京口、圌山等處，添設把總指揮一員領之。初，上從部議，以南京營兵不宜出戍，悉令掣還。及是，江南北俱被倭，自京口以西至南京各関隘戍守，盡仰外兵，不敢發京營一卒。於是，應天常鎮守臣各穪不便。兵部乃復為請：于近京龍潭、觀音港、秼陵、淳化四處，量發營兵，與在城民兵戍之。其京口去京遠者，聽操江都御史以便宜調別衛軍恊守。因有是命。
辛未陞陝西右參政李琦為湖廣下江防道，兵備廣東韶州府知府蔣思孝為雲南副使，管屯田水利。
丙戌命：利民堡守備指揮同知朱漢充山西北楼口遊擊將軍，定邊營守備指揮僉事孫臏充山西老營堡遊擊將軍。雲南都司署都指揮僉事方策掌四川都司事，陞原任洗馬林守備指揮僉事呂陽為署都指揮僉事，僉書山西都司事。
陞甘肅金塔寺堡守備張君恩為紅水遊擊，內西把總孟體貌為薊鎮灰嶺口守備，內東把總陳大亨為大同迎恩堡守備，大同左衞指揮錢化龍為山陰城守備，宣府前衞鎮撫郝承宣為獨石城守備，朔州衞指揮張光為鐵山堡守備。
致仕右副都御史夏塤卒。塤，字宗成，浙江天台縣人。景泰辛未進士，初為御史，出按廣西、福建，俱以風采聞。天順初，奉勑清軍江西。時鎮守太監葉達怙勢凌物，三司官俱下之，惟塤能與之抗，嘗條奏達不法數事以聞，故達終塤按治時不敢肆。天順六年，擢廣東按察使，轉右布政使，甚得民心，尋遷江西，人咸喜曰：是能抗葉太監者。未幾，陞都察院右副都御史，廵撫四川。在四川雖不久，而民夷畏服，引疾求退，章凡四上，乃得請，時年四十九歸，杜門養親，有過之者，亦以疾辭，不報。又五年卒。訃聞，賜葬祭。塤，剛介廉潔，不屈意於人，推鞫得情，所至無冤抑，然性頗涉高亢，且不耐事，故卒以齟齬而不得盡行其志。子鍭亦舉進士。
陞失列木衛指揮使早哈為都指揮僉事，安河衛指揮同知歡察、建州左衛指揮同知阿都赤灘納哈俱為指揮使，指揮僉事卜兒速古火塔、大羅、朵兒必河衛指揮僉事額昇哈亦馬剌衛指揮僉事溫察俱為指揮同知，和卜羅衛指揮同知你籠哈為指揮使，建州右衛指揮使都兒忒為都指揮僉事，指揮同知恐得失為指揮使，察剌禿山衛指揮僉事禿能哥為指揮同知。
丙午，上諭諸將曰：我師深入，利於速戰。今敵駐宿州積粮，為持久計，若邀其餉道，則彼飢窘不戰，將自潰。遂命劉江將兵三千往徐州，斷敵粮道。江趑趄不行，上怒欲斬之，諸將叩頭固請，乃得釋。別遣譚清領百餘騎行。清至徐州，遇敵饟兵，擊敗之，斬首無算，循河而南至淮河五河，水陸燒敵饟舟車，不可勝計。清還至大店，遇敵戰，清騎少敵眾圍之，清且戰且行，上遙見清旗幟，引兵馳援之，出入敵陣，殺數十百人，火耳灰從上出入，手殺十餘人，敵勢披靡，清引眾突圍而出，與上兵合擊之，大敗敵眾，殺死無算。敵軍欲南遁，上以騎兵躡其後，行止常距十餘里。
戊子命：故哈兒分衛指揮僉事劄剌的子委剌剌魯衛指揮僉事瓦者兀子禿升哥可木衛指揮僉事巴里兀子歹劄俱襲職。陞亦兒古里衛指揮使乜格禪為都指揮僉事，忽魯愛衛指揮僉事弗剌荅哈出亦里哈弗提衛指揮僉事苦亦俱為指揮同知。
山東按察司鄧真、僉事洪順上言：學校，王政之本，治化之源。比年，山東府州、縣學教官缺人，士子務學，亦雖科舉，歲貢不缺，然倖進者五六人，才不盛，盖由於此。乞今內外七品以上文官，各舉通經人，授之教職，庶師道而賢才興。從之。四川播州宣尉司楊昇遣草塘安撫司同知宋珪等及雲南麗江軍民府千府長阿束通貢馬，賜鈔幣表裏有差。夜有星大如碗，色黃白，見牛色，光燭地，有聲如撒沙石。有星大如杯，色青白，見女淋。
治嘉靖四十一年十月大同平虜衛及山西老營堡等處失事罪。發參將陳議邊衛充軍。奪守備錢棟俸一月，降守備等官王官等、原任岢嵐州知州張文林各一級。
丙寅陞行在貴州道監察御史李立為廣東按察司副使，行在戶科給事中宋徵為山東按察司僉事，山東道監察御史張敬為雲南按察司僉事，行在行人司副鄭雍言為河南按察司僉事，皆以任滿考最，故陞留雍言於內府，授小內使書擢進士胡敬、丁寧，監生李柰、蕭清、李雯、蘇恒、楊仕敏、張清、于奎為行在監察御史。敬、恒浙江道，寧廣西道，柰湖廣道，清江西道，雯貴州道，仕敏山東道，張清四川道，奎陜西道，復叚凖河間府通判，陞從五品祿。盖以任滿當遷，其民奏乞留之，故也。黜行在監察御史張昇為蕪湖縣知縣，李光學為高郵州興化縣知縣，鄧敬為永福縣知縣。以都御史言：昇、光學怠於職務，敬不勝任，故也。降行在監察御史龔遂為四川布政司副理問，山西按察司僉事劉敬為建平縣知縣。遂受賄更赦，敬不勝任，皆以風憲，故降用之。
廣東潮州府知府李永寧奏：所屬揭陽縣夏領等村沿海邊民作耗，本年四月初五日，殺死潮州衛指揮劉琛、本府通判劉恭等官，勢益猖獗，民不聊生。推原所自，盖是前任知府周宣縱放已獲賊首李斌，又容賊黨蕭宗榮等在左右，聽其教誘。雖屢至賊巢，以召安為名，而賊徒刼掠如故。及至調集官軍勦捕，宗榮等，泄我軍機，以致不能成功。臣本書生，不諳武事，况動輒掣肘，乞罷歸田里，別選才幹老成，授以專城之寄，俾得便宜行事。仍乞追究宗榮等通賊情由，明正其罪，則不勞調軍而賊自弭矣。事下，兵部尚書馬昂請：行總兵官顏彪、廵撫僉都御史葉盛計議區畫。從之。
浙江都指揮僉事余斌卒。斌，直隸廬州府合肥縣人，前浙江都指揮同知成之子。年弱冠，襲職為處州衞指揮使。戎務之暇，留心經史，延禮文士，啇確政事。宣德五年，調除定海衞，自建義學，延儒師，令官家軍民子弟願學者咸肄業。公暇躬詣考閱而激勵之，務期有成，以亷自將，自撰公勤亷謹四銘，書於廳事自勵。城南海口有大浹渡，常覆舟溺人，自撰文祭其神，後遂無患。六年，仍調處州衞，捕盜有功。七年，陞浙江都指揮僉事。至是，以疾卒，年裁三十有二，眾咸惜之。
裁革陜西安塞縣塞門驛、山東武定州、蒲臺、濟陽、青城、商河、陽信、德平、齊東七縣稅課局課鈔，令各州縣帶管。
辛酉貴州銅仁平頭苗守龍子賢、鎮筸苗首龍科桑等作乱，流刼湖廣麻陽縣等處。上以諸苗再叛，責守備分廵等官李英、李義壯、楊雷等控馭失策，停其俸，令平賊自劾，仍命湖廣撫臣相机剿撫。事寧，按臣具狀以聞。時二苗已從撫会，麻陽知縣米崇方以勘事馭道辰溪，遇苗人拘執之，收其所遺筐。簣苗憤怨，遂聚眾窘崇方，殺其從役，因追至麻陽城圍之，遂刼掠廵司卿寨。先是，守備李英于新附諸苗時時分別善惡，頗稱繁瑣，苗既疑畏，至是遂復叛云。
乙未吏部尚書楊一清言：甘肅虜情最急，邊備最弛。為將者必得地利素知，人心素附，庶幾緩急可倚。如副總兵徐謙、山丹衞指揮僉事武振，最宜用之此地。今謙處四川，用違其才，振尚居閒散，才而不用，且戰將之與守將，各有攸宜。禦虜之與馭番為用亦異。西寧控制西番，藩屏隴右，撫禦安輯，全在得人。振之廉勤鎮靜，練事知兵，足以辦此。若西寧守備都指揮杭雄其才可充遊擊，而局於封疆，未能大有建立，乞量為拔擢則用。下兵部議：以謙調甘肅，振守備西寧。其甘肅總兵金輔本遼東將，處非其地，宜暫取回京，雄令還陜西都司，候缺別用。詔：謙、輔各仍舊任，振、雄如議。
寧夏左參將都指揮使种興卒。興，順天府通州人，初襲義勇左衛指揮僉事，以薦陞都指揮僉事。正統元年，北征，以禽虜功陞都指揮同知。二年，追敗虜于駱駝山。三年，廵邊至本納荒泥，力戰，禽賊把台等六人，有白金綵幣之賜。九年，遊擊將軍都指揮陳友襲阿良哈，獲虜眾四百餘人、馬牛駝萬餘匹，興與有功，陞都指揮使，賜白金綵幣，調守備廣武。景泰五年，奉勑充左參將，鎮守寧夏西路。至是，虜入境，興率所部官軍迎戰，為流矢所中卒。訃聞，上悼惜，遣官諭祭，命有司卹其家。
禮部言：河南地方于今年二月二十四日，晝色晦冥如夜，咫尺不辨人物，黃塵障天，赤光如火，自未至戌乃止。及直隸安慶府、湖廣荊州府，各于去年冬十二月雷聲震鳴，電光閃耀，此陰極盛而陽失節之所致也。况河南連年災傷，民困未甦，而荊州即今荒旱，安慶乃畿甸之地，災異頻仍，不可不為之慮。宜移文各該鎮廵及都布按三司府衞州縣等官，痛加修省，盡心職務，務俾軍民安業，境土無虞。從之。
貴州、四川撫按官楊一漢等條上議處芒部事宜：一謂：地方雖已租安，但賊首隴政竄逃烏撒，土舍安寧等送出死軀，未便真偽，禍本猶在，不可不防。今宜修築芒部軍民府治，令土官知府與流官通判雜居，增城浚池，建學興禮，以陰奪其鄙野不庭之志。一請調畢節衛所官屯軍戍本府，而以指揮丁明領之。一請寬二年額賦，以卹夷民，各驛站供應，不得仍前逋曠，貽累站軍。一請覆設整飭威清等處兵備副使，常在畢節住劄，宜以雲南霑益州、四川烏撒、烏蒙、芒部及永寧宣府司，凡軍民詞訟，悉以委之。兵部覆議，俱從之。
巡按直隸御史趙紳言：居庸関、黃花鎮，實陵寢門戶。命設都御史駐守昌平，拱護皇陵，而二関鎮不在所属說，一時有警，何以調遣策應。宜自渤海所起，至黃花鎮、居庸関及白羊口、長峪城、鎮邊城、橫嶺口一帶，一切防守事業，俱属其經理。參將二員，俱聽其調度，仍聽薊遼總督節制為便。報：可。
癸丑，敕諭雲南木邦軍民宣慰使司宣慰使罕蓋法曰：曩因麓賊思任發悖逆，朕命將征勦，爾起集夷兵恊助官軍，及思任發逃往緬甸，爾復捐地方取賊首級觧京，脫深嘉悅，已遣敕褒諭，厚加賞賫，并遣官諭祭爾，毋以表其賢。今爾遣使齎金銀器皿、方物來謝，益見忠敬之誠，特賜爾并妻綵幣。爾奏請免歲辦銀八錠，特免三年，以後仍舊辦納。爾又奏討麓川地方，朝廷先設隴川宣撫司，除官管治已定，仍念爾功，令總兵等官查孟止地方，果無違礙，聽撥爾管食。爾又奏請孟撒、孟影、孟蒙地方，然彼處見差人來京謝恩，俱奏前項地方係其祖父世食之地，朕復命縂兵等官覆勘，從公處置，庶彼此相安，不致乖違，切不可因貪小利，致有紛爭。爾其欽承朕命，毋怠，并敕罕盖法男孟定府守管地方，罕郭法大候州土官知州奉敬法刀奉送孟璉長官司故土官刀派罕男刀派樂孟楞地方頭目陶孟曩楪、鎮康州土官知州刀孟廣，判官刀控虐、灣甸州土官知州景隆法判官刀匾垠等，及頒賜各官并其妻綵幣等物，俱命來使齎與之。
成陽侯張武卒。武，長沙瀏陽人，豁達有勇力，稍涉書史，為燕山右護衛百戶。從靖難率眾克薊州，取雄縣，斬獲首將，據月樣橋，敗都督楊松、潘忠，乘勝追至鄭鄚州而還。已而與諸敗長興侯耿炳文於滹沱河，夾河之戰，武率壯士為前鋒，突敵陣，佯敗而走，敵追其後，武率眾還擊之，敵遂積功西水寨。前軍遇夜失道，敵追之急，武潛率眾伏要路，敵不敢進，累陞中軍都督府都督同知，封成陽侯，命還守北京。至是，以疾卒，上輟視朝三日，遣官賜祭，贈潞國公，謚忠毅，出內廄鞍馬賻之，令有司治葬具。
命中書省臣定議北平各衛軍士歲給布絮、綿花錢米之例。於是驗地遠近，分為四等，永平、居庸、古北口為一等，密雲、薊州次之，北平在城次之，通州、真定又次之，其所給高下以是為差。
工部奏：南京外羅城周圍一百三十餘里，城門一十六座，舊例俱屬南京工部修理。景泰六年，守備太監袁誠始奏行應天所屬上元、江寧、句容、溧陽、溧水五縣，暫借人夫兼用。至成化九年，府丞白昂又因二項人役推調，以致經年不完，建議：自馴象門起八門，屬應天府修理，滄波門起八門，屬工部修理。其工料各備，兩無相關，甚為便益。今府尹于冕奏：欲將本府該出工價，以十分為率，內八分改派蘇松等九府。緣各府俱有城池，兼之差役有簡有繁，勢難均一。帷鎮江、寧國、太平、廣德等府州，原係國初恩例减免錢糧之處，又與南京相近，除太平已有抽分夫役，宜令鎮江、寧國、廣德每年各出銀六十兩，送應天府收貯，以備分工修理。從之。
癸卯戶部奏：擬陜西、甘肅開中塩課，雲南塩四萬引，四川、廣東、福建塩各二萬引。先是，甘肅止命開中兩淮塩十萬引，而淮塩價重，商賈不集。於是更以四處，命所司斟酌行之。
壬午革北京刑部并所属吏、戶、禮、兵、刑、工六曹清吏司照磨所、司獄司，其属官俱調用。及革行在戶部、刑部并南京戶部、刑部之北京清吏司，行在都察院并南京都察院之北京道刑部。增置雲南、交阯、貴州三司。改北京行太僕寺為太僕寺，北京國子監為國子監，北京刑部所属順天等八府、保安、隆慶二州并直隸京師寶鈔提舉司、承運庫、行用庫、廣盈庫、張家灣塩倉檢校、批驗所，俱隸戶部，會同舘、大通関，俱隸兵部。北京刑部工曹清吏司、織染所、雜造局、盧溝橋、通州、白河三處抽分竹木局，俱隸工部。北京五城兵馬指揮司析為東城、西城、南城、北城、中城五兵馬指揮司。革北京光祿寺及大官、良醞、掌醢、珍羞四署。
壬子陞遼東都指揮僉事王觀為福建都指揮同知。命金吾左衛故指揮使江通弟源，燕山右衛指揮使沈榮弟貴，府軍右衛指揮僉事呂雄子真，各襲父兄之職。
廵按廣東監察御史沈衡奏：賊首黃蕭養等集船三百餘艘，泊廣州城下，攻圍城池，經月不解，官軍數少，實難捍禦。已行請安鄉伯張安、署都指揮僉事王清領軍來援，俱各未到。乞調廣西、江西官軍前來會勦。兵部議：已追監察御史李璿調廣西官軍策應，宜敕侍郎楊寧再選江西精兵二千，赴僉都御史楊信民處，調度殺賊。從之。
命：故萬全都司都指揮僉事祝銘子英襲為指揮使。金吾左衞指揮使周顯子勇，羽林前衞指揮同知汪通弟達、趙可失禿子昂，燕山左衞指揮同知楊昇子景，金吾右衞指揮同知楊昇子輔，府軍後衞指揮僉事董旺子英，金吾左衞指揮僉事林清子宗、陳廣子俊、林全子勝，濟川衞指揮僉事劉失禿兒子通，金吾後衞指揮僉事李忠子福，俱襲職。永清右衞指揮同知周彝子啟襲指揮使，以彛有征麓川功也。
女直野人頭目必纏等百六十人來朝，置禿都河、實山、忽里吉山、列門河、莫溫河、阮里河、察剌禿山、忽里吉山、列門河、莫溫河、阮里河、察剌禿山、嘔罕河八衛，命必纏等為指揮、千百戶，賜誥印、冠帶、襲衣及鈔幣有差。
勑諭巡撫南北直隷行在都察院右僉都御史張純、大理寺右少卿李畛曰：今命尔純于順天、保定、河間、永平四府，爾畛于真定、順德、廣平、大名四府所屬州縣，往來巡視民瘼，其間有田禾被災，人民缺食者，就令所司支粮賑濟。如官無見糧，或發附近州縣倉，或勸借于大戶殷實之家，爾宜從長斟酌，被災之家科差粮草，盡行停免，聽其營運生理，如開年春作之時，貧民缺食少種子牛具者，務要區畫勸借，官為給散，令其因時布種，仍嚴督府州縣及撫民官員常常巡視撫恤，不許生事擾害，俾得安生，庶副朕惓惓軫念斯民之心。凡所行之事，果有違碍，及事有當行而不敢專者，一一具奏定奪，不許推托，坐視民患。其府縣官及撫民官果有貪酷不才，或罷輭無能、不堪任事者，體審明白，即起送赴京，別選賢良，以圖安養。爾其夙夜盡誠，恪勤無怠。
戶部覆江西撫按議：准將被災八分五釐，高安縣本年漕粮改五分二釐，每石折銀五錢，被災七分，新建、豊城、奉新、靖安、上高、新昌、清江、新喻、新淦、廬陵、永新、安福十二縣，俱准改折四分，被災六分，寧州、南昌、武寧、峽江、泰和、龍泉、安義七州縣改折三分，仍照議單正兌每石折銀七錢，改兌折銀七錢。被災五分。各縣漕粮，往例原不議折，仍徵本色。宜春、萬載、分宜、萍鄉原無漕粮，准將本年南糧照每年事例，再折一年，每石折銀五錢。地方不願改折者，聽從民便。至於各被災應免存留錢糧，查照軽重分数，分別豁免。上俱允行之。
庚申，命戶部諭商人於銅鼓、五開、靖州納米，以湘鄉、澧州鹽給之，不足則給以淮浙鹽。戶部定議：輸米靖州三石、銅鼓二石、五斗、五開二石，皆予湘鄉、澧州鹽一引，輸米一石，則與淮浙鹽並不拘次支給。從之。
癸卯，復命戶部賑濟黃州、常德、武昌三府并岳州、沔陽二州去歲被水災戶六千二百五十戶給鈔一錠。
直隸保定府易州奏：州民舊牧官羊五千二百餘羫，歲賦毛如羊之數，比年羊死已四千，存者止千二百，而官猶如舊徵毛。今州民逃故者多，且連歲不登，民皆乏食，伏乞停徵，俾得安存。命悉免之。
致仕南京刑部尚書鄭時卒。時，字宗良，直隸舒城縣人。景泰五年進士，授山西道監察御史，歷延平、福州二府知府，四川左參政、按察使、湖廣左布政使，進都察院右副都御史，廵撫陜西。適關中大饑盜起，時督屬擒其渠魁而諭散其餘黨，地方以寧。成化末，上疏言：盡誠敬以格天心，明禮義以絕妖妄。减進貢以蘇困窮，息傳奉以杜僥倖。重名器以待有功五事，當道有惡其過直者，左遷貴州參政。弘治初，復陞左副都御史，撫治鄖陽。再廵撫湖廣，召為南京兵部左侍郎，進南京兵部尚書，以年老乞休，疏三上，始允之。至是卒，年七十有七。訃聞，贈太子少保，賜葬祭如例。時居官有廉慎名，居親喪，嘗廬墓三年，有白兔馴擾之異云。
庚午令陞戶部右侍郎兼翰林院學士陳循，工部右侍郎兼學士高穀俱為本部尚書，仍兼學士。陞浙江道監察御史叚信為都察院右僉都御史，往保定等府撫安軍民。陞錦衣衛千戶呂貴為本衛指揮僉事，陞知府范理為福建布政司右布政使，知州陳琰為四川布政司右參議，監察御史上官尹為湖廣按察司副使，刑部員外郎周瑄為福建按察司副使，主事李顒、楊珏俱為僉事，復除僉事張彥於福建按察司。
中軍署都督僉事武忠奉勑撫安海西嘔罕河、兀者、肥河三衞，忠請降勑并撫安考郎兀等四十五衞。兵部奏：如所言，降勑各衞，曉諭其首領都督撒哈良等曰：爾世受朝廷厚恩，在邊住牧，授以官爵，賚以賞賜，所當堅守臣節，保固藩籬。今乃不遵法度，搆患邊方。朝廷本欲出兵追勦，但念中間善惡不同，若一槩誅戮，則恐罪及無辜。故特加寬宥，降勑省諭，爾自今其守分安生，鈐束部落，各保境土，永享太平之福。若長惡肆姦，竊掠不悛，朝廷必痛勦不宥。尚其省念，毋貽後悔。
鎮守西寧、河州都督同知劉昭奏：西寧衞那海川總旗領軍九人樵于東山果迷卜咂簇番寇射殺總旗，掠其車牛，獲而訊之，皆伏罪，請斬之，仍裊首以狥。百戶張藝守備不嚴，亦當罪之。遣勑報曰：番寇殺人，准爾所奏，但須審寔，勿令負冤，更須察各簇人情之動靜，毋致激變。百戶不嚴守備，姑記其罪，仍令守備，如再失機，必殺不宥。
遣衛國公鄧愈、河南侯陸聚往陜西，中山侯湯和、平章李伯昇往彰德、真定，指揮馮俊、孫通、賴鎮往汝寧，李謐、耿孝、黃寧、李青、陳方庸、武興往北平、永平，董兵屯田，開衛戍守。翼日，上至龍江，祭告江淮之神，遣行。
增置廣西柳州府融縣思管鎮、南寧府武緣縣西含寨、高井寨、愽合寨、平樂府富川縣白霞寨、桂林府義寧縣桑江口、古田縣桐木鎮七廵檢司土官副廵檢各一員。
賜貴州宣慰司把事阿路廣西憑祥縣故土官族人李肆，四川松潘祈命簇番僧勺失結林證、桑植等安撫司安撫向思富、古木山衛野人頭目咬納、建州衛舍人李滿住及烏思藏使臣桑結巴等鈔幣襲衣靴韈有差。
丙辰命：戶部侍郎兼左僉都御史叢蘭賑濟南直隸及河南。南京戶部侍郎王瓊改戶部侍郎兼僉都御史，賑濟北直隸及山東。先是，以都給事中張潤等言，發銀賑濟。潤等復請如弘治以前事例差官。戶部覆奏：山東、河南、南直隸，宜差大臣二人，宣布德意。四川、江西近所差都御史等官已多，宜令廵撫者不妨軍務，督有司賑濟，庶人沾實惠，而流移可復。乃命籣瓊往。
戊子，安南國王胡大互遣使奉表謝恩。上命禮部臣諭之曰：安南昔稱知禮之國，今思明府言祿州、西平州、永平寨皆思明故地，與安南接境，安南奪而有之，其歸語王：如非安南地，則速歸之，保境安分，惇修隣好，可以長享富貴也。戶部尚書郁新言：公侯、駙馬、伯儀賓祿米，舊於蘇州秋糧內給之，令民如數盡輸其家。比年，蘇州水患，糧額虧損，請如文武官例，米鈔兼支。自明年始，祿五千石至三千五百石者支米二千石，二千五百石者支米千五百石，二千石者支米千石，千五百石至千一百石者支米八百石，一千石者支米七百石，九百石者支米六百石，八百石者支米五百石，四百石者支米二百五十石，餘並準支鈔，惟二百石以下全支米。從之。
命：萬全都司都指揮使王傑守備中路葛峪等堡，萬全右衞指揮僉事劉杲守備順聖川東城，懷來衞納粟都指揮僉事張湖守備隆慶州城。
都察院右副都御史雷復卒。復，字景暘，湖廣寧遠縣人。正統丙辰進士，改庶吉士，授行人，擢監察御史，歷陞廣西按察副使、浙江參政、山東布政使，召拜禮部右侍郎，改右副都御史，巡撫山西邊關。卒于官，賜祭葬如例。復，清雅端謹，歷任中外，所至守法度，循矩矱，無非分之為。侍朝未久，以短于敷奏出外，然在邊行事，多得宜，人至今思之。
甲辰陞兵部武選司郎中陳達為南京太僕寺少卿。建州左衛女直都督章成等四十七人入朝貢馬，賜叚絹衣鈔、靴鞋有差。貴州按撫官前後奏報：芒部逆賊隴政、阿核等糾集苗夷，剽掠畢節衛等處，殺傷官軍，燬官民房甚眾。兵部言：賊勢猖獗，宜大加征勦。請勅湖廣守臣聽都御史楊一英調取永保土官。雲南守臣部署曲靖等處士兵三千，屯截要地，防賊犇逸。上從之。其湖廣土兵當調與否。命楊一渶酌議行，不得輕動，以擾內地。
庚戌廵撫侍郎吳政奏：湖廣黃州等府、麻城等縣去年荒歉，稅糧逋負，又武昌、漢陽、黃州、德安、岳州、襄陽等府、沔陽、安陸等州今年春夏不雨，田苗盡枯，民饑窘尤甚。有司雖已賑濟，而州縣所積糧少，支給不周。請以湖廣今年秋糧之當兌運者四十四萬餘石，及當赴南京等倉輸納者，准令折收豆粟、小麥存留本處，以備賑濟。其有收之處該徵糧米并屯軍子粒，如舊運納，仍令湖廣都司運糧軍士，暫於他府州兌運。從之。
辛巳縂覈各京省積虧塩課三百二十餘萬，命有司如数觧納，否則指名參處。金花積負，亦分見徵帶徵勒完。禮部尚書黃汝良上昭代樂律志攷，命付史館。河南西路盜自輝縣入清化鎮，游擊越效，敗沒。左良玉擒斬六十一人，其武安東盜游擊陶希謙擊之，亦敗沒。部臣以河南不塞太行之險，揖盜使人，不得無罪。河南鄉紳奏請：陝西縂督洪承疇兼轄河南部臣欲移承疇駐潼関，為三省之界，監制晉、豫二撫并曹文詔、鄧玘、張應昌三鎮。上不允，命司禮監太監張其鑑、郝純仁、高養性、韓汝貴、魏伯綬等赴各倉，同提督諸臣盤騐收放。
丁卯，設交阯塩課提舉司之通濟鹽倉，諒江府古隴縣之小關巡檢司。四川天全六番招討司百夫長江宗同母謝氏及黑戎頭目南科叔刺麻也奢言千來朝，普安安撫司、白納長官司、四川泥溪諸長官司、湖廣施南宣府司忠洞安撫司各遣人貢馬，悉賜鈔幣。
△是日，交阯總兵官英國公張輔敗賊餘黨阮師檜於東潮州。初，師檜偽稱王，與偽金吾上將軍杜原措等據東潮州安老縣宜陽社，有衆二萬餘人，時出黃江、麻牢江、大全等處海口為寇，以應簡定。至是，輔以兵圍宜陽社，賊衆拒戰，官軍水陸皆奮，矢石交下如雨，賊大敗，斬賊首四千五百餘級，溺死猶多，生擒偽監門衛將軍范支、偽羽林衛將軍陳原卿、偽鎮撫使阮人柱等二千餘人，皆斬之，斂其屍為京觀焉。
置雲南孟緬長官司及滇灘、木縛、雷傍、哈丘壠磨、孟倫五廵檢司。時景東府奏：所轄孟緬、孟梳地方僻遠，屡被外寇侵掠擾，乞併孟梳于孟緬，設長官司，授把事姜嵩為長官，以隸景東，歲增貢銀五十兩。又茶山長官司奏：所轄夷民悉居深山，而滇灘當小茶山、瓦高之衝，寇常出沒，人不能安。通事叚勝頗曉道理，能安人心，乞以勝為廵檢，置司于滇灘。又南甸州奏：先被麓川宣慰司侵奪其地，賴朝廷威力復之，若不置官司，以正疆界，恐侵奪未厭，乞于木縛雷傍、哈丘壠磨、孟倫四處置廵檢司以鎮之。上命：行在吏部除官，悉從所奏。
癸未少保兼兵部尚書于謙等言：緣邊關隘環拱京師。請令各鎮守等官及附近軍衞，遇警策應，易州策應紫荊關、真定、保定策應倒馬關、居庸關、白羊口、天壽山、黃花鎮有警，則京師策應廣昌。又各關總會，宜選官軍三千，委都指揮一人率往預備。鴈門關則令遊擊將軍石彪策應。其楊能原操官軍三千，宜别委將官統領，遇警令充遊擊將軍，相機策應。遼東、甘肅、延綏等處，亦宜行各鎮守等官戒嚴守備。詔：從其議，命署都督僉事雷通代管楊能所操官軍。
乙未設直隸廣平府雞澤縣僧會司，置僧會一員。從本縣奏請也。鎮守太監郭敬奏：大同左參將都督僉事石亨挾私，杖指揮周忠致死，及交通王府馭卒無紀，諸不法狀。廵撫右副都御史羅亨信奏覆，俱驗。上以亨頗能効力於邊，宥之。四川都指揮僉事魏英坐索所部賄廵按御史張洪鞫騐，當贖徒。是時有例貪酷都指揮贖，既送兵部，調緣邊。洪因奏：松潘等處番賊出沒，請令英及自今四川都指揮有犯，俱輸贖，謫為事官立功松潘等處。事下，都察院謂：洪奏違著令，宜仍送京註調。從之。
以山西領班領指揮僉事周隆補山西都司僉書，濟州衛都指揮僉事緱綱補山西行都司僉書。萬全都司都指揮同知守備獨石地方，馬補補萬全都司僉書。
以江西右布政使王道元為本省左布政使，山西按察使何應瑞為江西右布政使，起原任湖廣副使柴寅賓為山東副使，分守濟南。原任河南副使賈鴻洙仍為本省副使，分守懷慶。陞湖廣辰州府知府趙鵬程為本省副使，分守湖北。
辛巳勑宣府、大同、居庸關、永平、山海、遼東等處鎮守總兵等官，各嚴兵備虜。以邊報虜酋癿加思蘭及瘸太子等眾近境也。
以宣府遊擊李國禎、陝西延綏遊擊薛來胤，直隷河間遊擊趙文質為山西萬全、河南各都司掌印。貴州思平守備梁鵬、廣東烽火門把總翟國儒、廣西興安守備張九法，宣府龍門城守備彭修翼為廣西、浙江、廣東、雲南各都司僉事。
△免直隸揚州、廣平、順德并湖廣、河南等府縣累歲水災田粮一十八萬六千三百四十二石有奇。
鎮守陝西右都御史陳鎰奏：陝西連年荒旱蝗潦，賑濟饑民，支糧盡絕。看得河南二府相與隣近，乞將河南府并潼關倉糧運至涇陽等處，將懷慶府倉糧運至華陰等處，以備賑濟。仍將浙江蘇松江折糧銀，或於京庫量撥，差官送至陝西布政司，於有收去處糴糧，存積便益。上命：戶部酌量行之。
授推官潘倣，知縣劉廷簠、陳良玉、周樊、繼祖、陶麟、蔣亨、林有年，行人李鎮、吳誾、陸時通，教諭甯欽，訓導鄭光琬為試監察御史。倣浙江道，廷簠、良玉、鎮湖廣道，誾河南道，震山東道，繼祖山西道，欽雲南道，麟南京河南道，時通南京廣東道，亨南京山西道，有年南京四川道，光琬南京廣西道。
上降勑責之曰：八柳樹河决不由金龍口故道，東流徐州、呂梁，以益運河，致妨漕運患及山東，特簡命爾往董其事，冀在急卹其患，預定其謀，躬詢其源，以副朕意，乃輒以天寒罷工，且不聞修築之謀，及躬親相度，反以築塞之工諉之與人，不知朝廷所以委任，爾之所以盡職者何在。必如爾言，則事曷由成。且治水有術，當先其源，其源既塞，其患即息。雖河水洶湧，非常流比，然昔人多有以人力勝之者，先治八柳樹口，然後及沙湾，則易成功。苟治其末，不事其源，朕知春冬水小，暫能閉塞，夏秋水漲，必仍决溢。今正用工之時，其令山東三司築沙湾，爾即往河南督同三司等官躬視措置八柳樹上流如何修塞，金龍口等處如何疏通，務在河由故道，不為民害，仍先以爾等經畫方畧及合用軍夫物料之數具來聞，或爾不能獨理，宜添重臣，亦可奏來，勿蹈前非，自取罪戾。
初，湖廣蘄州有稅課局及赤東湖河泊所，正統中，因荊王請給與管業。後見潚有罪，有司請復歸蘄州管理。從之。
廵撫鄖陽都御史王世貞題稱：荊州郡城之內，藩封布列，步武之外，沙市輻輳，俱為盜窺。城內單薄，議將荊右二衞千人之戍廣西靖桂者，撤回五百，以衞荊州。該府所屬江陵、公安、松滋、石首四縣額編民壯弓兵，抽扣工食銀兩，以備該鎮賞功之費者，拖欠數多，該鎮費原有餘，而四縣冰災頻仍，民壯宜减編一半，以示寬恤，止編精壯實力一半留該縣操備。又稱：襄枝衞所番戍之卒，倘廣西等處寇警少緩，亦宜量减三分之一。章下兵部，兵部以：廣西山巖險阻，猺獞窟宅，土司分割，編民稀疏，一切防守兵餉，仰資鄰省。至于湖廣靖州、郴桂等處，亦係苗夷雜處之地，一旦减撤番戍于本省之計得矣。要害重地，夷寇乘虛，不無可虞，宜咨行湖廣、廣西廵撫衙門覆議，以聞。惟四縣民壯减編示恤，存留操備，應如原議。得旨。
庚戌陞帶俸濟陽衛都指揮使竇顯為後軍都督僉事，忠義前衛都指揮使牟林為前軍都督僉事，俱仍帶俸。以征勦貴州東苗功也。
甲辰命：故羽林右衛指揮使任貴子信，通州衛指揮使王立子興，金吾右衛指揮同知吳斌子海，錦衣衛指揮僉事牛倫子循，虎賁左衛指揮僉事喻智子福才，武功中衛指揮僉事趙興子榮，俱襲職。濟陽衛指揮僉事白亮老疾，命其弟玉代。
遣禮部尚書任亨泰、監察御史嚴震直使安南，諭以討龍州趙宗壽之故。上謂亨泰等曰：龍州地連安南，大軍壓境，彼必致疑，宜告以趙宗壽之罪不可赦，安南當慎守邊境，毋啟納叛之謀。若如朕命，彼此邊徼之民皆幸矣。亨泰等至安南，陳日焜聞命畏恐，即奉詔貽書亨泰等言：朝廷懷柔遠邦，矜恤蠻夷，覆煦教戒，不啻如天地父母，此皆好生之德也。而陋邦下國，畏天事上之誠，惟閤下亮察而已。亨泰等因復書，敘朝廷所以用兵之意，以慰安之。
是月，順天府香河縣直隸深、趙、徐通、六安等州，肥鄉、隆平、武強、桃源、含山、當塗、蕪湖、繁昌、宣城、泰興、儀真、全椒、懷寧、桐城、潛山、太湖、宿松、貴池、上海、華亭、宜興、嘉定、浙江、秀水、嘉善，湖廣景陵、桃源、武陵、龍陽、沅江、公安、宜城、嘉魚、京山、監利、南漳、江陵等縣，河南鈞、裕鄧、磁等州，太康、襄城、柘城、鹿邑、陽武、新鄭、舞陽、魯山、內鄉、鎮平、南陽、新野、泌陽、臨漳、湯陰、河內、修武、溫安、陽、孟、登封等縣，并南京羽林、旗手、虎賁、金吾、鷹揚、應天、龍驤、和陽、府軍留守、龍江、武德、天策、瀋陽、中都留守司鳳陽、直隸建陽、鎮江、壽州、徐州、安慶、揚州、河南、頴州、南陽、湖廣沔陽、安陸等衛，俱奏：五六月大水傷稼，秋糧子粒無徵。上命：勘實蠲之。
辛丑，勑河州、西寧鎮守內外官員人等曰：朕惟佛氏之興，其來已遠，西土之人率多崇信其教，以空寂為宗，以慈悲為用，陰翊皇度，化導羣迷，良足嘉尚。河州弘化寺頒賜金字華嚴經六部并儀從等物，及大慈法王等寫完金字經二藏、硃墨字語錄經藏，安置于內。今特賜勑護持爾河州、西寧鎮守內外官員并諸色人等，各宜尊崇虔敬，不許私借觀玩，輕慢褻瀆，致有損壞遺失，敢有不遵朕命，治之以法。爾等其慎之，毋忽。
丁卯致仕都察院右都御史王鼎卒。鼎，字器之，定遠人也，係籍福州衛中城化。辛丑進士，補上饒令，改樂陵，召人為監察御史，陞太理寺寺丞少卿，既而謫知保昌縣，歷同知僉事，入尹順天府。時劉瑾虐焰雖熾，而鼎善自晦以綏禍，卒莫之傷謹誅。陞右副都御史，尋進右都御史，會老營堡遊擊張琦軍應州，大同右衛參將麻彳升日軍威遠，各按伏防禦。復令大同廵撫都御史胡瓚、鎮守太監馬錫嚴為之備。
直隸揚州府泰州、儀真、寶應二縣、湖廣永州府道州及永明縣、衡州府桂陽州及臨武、藍山、衡山、酃四縣、德安府雲夣縣、辰州府溆浦縣、四川重慶府涪州各奏：今年夏秋旱，陂池湖濼皆固，田稼枯槁，民饑，加以疫癘，死亡相継。上聞之惻然，謂尚書胡濙等曰：上天降災，非水則旱，加以疾疫，民何以堪。朕深憂懼，卿等當勉圖匡濟，有可以回天意、捄民命者，其悉以聞。
戶科給事中姚宗文言發帑募兵二事，稱：東南之兵不習西北之戰，議招京師、山東、山西、河南、陝西等省兵，以備戰守。不報。
以山西守備賈謨為固原遊擊，神機營指揮張文魁為本營佐擊，江西守備陳信為神樞四營遊擊，固原指揮王武卿為分守延綏參將，保定署指揮僉事武懋德為廟灣遊擊。
己丑命：前南京守備太監錢能仍南京閒住，不許來京。時南京監察御史吳泰等言：能常鎮守雲南，及守備南京，貪暴太甚，今雖休退，其求進之心未已，宜早禁而預絕之。故有是命。
廵撫寧夏右副都御史陳价上備邊方畧二事：一寧夏一城遠居河外，東西千里，俱是敵場。初添設五衛，以為耕守之計，復選京軍及河南、山西、陜西三都司軍馬，益弘備禦之規。後諸軍調遣北征，今尚存臨鞏、秦平等衛官軍萬人并五衛軍餘土兵約可三萬之眾，但冬春雖全，夏秋僅半，其備禦官軍累世在邊，幾五十年，雖云一年一班，輪番更替，然在邊日多，還家日少奔馳，道路離曠室家，情苦萬端，莫致死力。乞將邊備諸軍就於寧夏等處設衛占籍，移家就營，使之計口給田，且耕且守。庶國無養兵之費，人懷死守之心。一寧夏指揮、千、百戶等官不啻百数，求其智勇可任者實鮮。盖邊事艱危，人多規避，衛所軍政例得安閒。今欲訪舉其人，責以邊守，湏量加祿秩，少示褒嘉。庶幾才幹之人樂為時用。事下，兵部謂：選材擢用，事方舉行，設衛遷丁，湏經鎮守總兵等官會勘可否裁處。從之。
先是，上諭吏部、都察院：令來朝府州縣官各陳所見，上之二司，二司擇其可用者類奏，部院條議以聞。於是，山東左布政鄭韶、福建左布政查約、山西左布政江曉、陜西右布政胡忠、江西按察使胡璉、廣東按察司劉士元、廣西按察使錢宏、福建副使王俊民、貴州參議周鎬，僉事朱佩，長沙知府孫存、太原知府黃卿、建昌知府鄭源渙、南寧知府蔣山、開封知府劉璋、登州知府游璉、汝陽知府白綱、徐聞縣丞林應驄，各言時事，部院為條上之。得旨：所奏関係重大者，各該衙門議處以聞。其餘下各撫按官，徑自斟酌施行。
己卯命：試御史鄭宗學河南道，王民順湖廣道，師祥山西道，董裕山東道，敖鯤山西道，黃應坤雲南道，董光裕陜西道，李尚黙河南道，錢岱湖廣道，各實授。
癸巳，順天府涿、通、霸、薊四州并所屬縣直隷真定府、晉州、保定府安、祁二州、新城、新安、定興、雄四縣、河南開封、衛輝、彰德三府各奏：自五月至今淫雨河漲，漂民居舍禾稼。上命行在戶部遣官覆視以聞。
改北京順天府稅課司為都稅司，置大使、副使各一員。設麗正門宣課司、文明門分司，置大使各一員、副使各二員。張家灣、盧溝橋二宣課司大使各一員、副使四員。安定門稅課司、德勝門分司大使、副使各一員。宛平稅課局大使、副使各二員。大興稅課局及批驗茶引所大使各一員。北京行部張家灣塩倉檢校、批驗所大使、副使各一員。盧溝橋、通州、白河抽分竹木局三所，每局大使一員、副使三員。宛平縣廣源閘、大興縣文明閘，每閘官一員。四川寧番衛蘇州驛舊未設官，至是置驛丞一員。
雲南洱海衛、大理府、鄧川州及鶴慶府劍川州各地震，而鶴慶、劍川尤甚，崩毀城垣房廨，人有壓死者。
皇上憫其憂苦，亟點新臣，又以河漕事重，命臣料理候代。臣思泇河業已通漕，但直河一叚沙淺，韓莊、臺莊、郗山一帶尚多淺狹。因行司道官督率各府佐于直河之南另挑支河三十里，于王市等處，建閘三座，于彭家口、臺莊等處，各加展濬至一萬二千三百丈，足行全運。臣之料理泇河者如此，又念徐邳之間，黃河大溜，至不通舟，因行司道官督率各府佐，將塘池馬家淺、高家灘各挑月河一道，栲栳灣大加疏濬，牛角灣、張孤山、范家山等處，俱大加開闢，令黃水順流南下，不復舊年景象矣。臣之料理黃河者如此，又念南陽西隄頻年為黃水壅激，湖水嚙蝕已多，恐陽湖漸高，則黃水漸北，因而穿漕，是又一李家口也。因令各官集料鳩夫，將南陽運河西岸釘樁下埽，實土築隄，以遏湖波，又將單縣陳燦樓决口堵塞，以絕來源。臣之料理南陽一帶漕堤者如此。盖身雖不能出，而心不敢不盡體，雖已抱病而力猶不敢不竭。今已得代，故敢備述上聞，少釋南顧之懷，報閒。
吏科給事中周釆奏：先朝考察，擇有司之賢者，賜宴及服，一時吏治稱盛。今典禮久虛，人鮮激，宜申敕吏部、都察院從公訪舉，果有政蹟顯著者，疏名上請，宴賚一如令申，則賢者競勸，不肖者知所愧省矣。報可。於是刑科給事中陳邦脩薦應朝官員可備旌賞者五人。若福建參議徐樾，廣東參政張岳，廣西參政翁萬達，四川副使高賁亨、貴州副使蔣信。上以考察朝廷重典，部院大臣自有公論。邦修敢先事妄舉，顯是阿私，切責而宥之。
吏部尚書致仕何文淵卒。文淵，字巨川，江西廣昌縣人，由進士擢湖廣道監察御史，頗有時名。宣德庚戌，用薦陞溫州府知府，賜璽書抵任。文淵撫治有術，郡人驩然稱其賢。正統中，用薦起為刑部右侍郎。久之，以疾乞休致。十四年，學士陳循薦其才，詔：起為吏部左侍郎。景泰初，陞尚書，尋加太子太保。時中官興安任事，文淵以舊日稔熟，每彰其勢，且行事陰險，物論不容。為都給事中林聦等所劾，命致仕。上復位，革去加官。文淵自以與議易太子，首發父有天下傳於子之言，慮有奇禍。時副都御史陳泰左遷廣東按察副使，道經廣昌，人有傳泰來抄提文淵者。文淵懼，即自經死。後為人所奏，差官啟槨驗之，果然。
巡按貴州監察御史黃鎬奏：貴州苗賊縱橫，米價騰湧。乞將原擬湖廣秋粮折布住運。仍敕該部於湖廣撥糧米五萬石，運赴興隆衞倉，供給興隆、清平、平越、新添、都勻、黃平六衞所。四川撥粮米五萬石，運赴貴州宣慰司豐濟倉，供給貴州、貴州前龍里、威清、平壩、普定六衞二萬石運赴永寧衞倉，供給永寧、赤水、畢節、鳥撒、普市五衞所。再行雲南布政司於有粮之處量撥米一萬五千石，運赴普安州普濟倉供給普安、安南、安莊三衞，俱以近就近令納戶運赴。戶部覆奏，從之。
乙未命：行在右軍都督府都督同知倪寬孫通襲為金吾右衞指揮使，羽林右衞指揮使陶俊子廣襲長陵衞指揮同知，大興左衞指揮僉事韓普弟春、濟州衞指揮僉事郭成子震，俱襲其職都指揮僉事末台子客薛仍為都指揮僉事。末台，忠勇王金忠故部屬，既卒，客薛告襲職，忠以聞，許之。兵部奏：故事，都指揮無襲。上曰：遠人來歸，不必拘定制。遂命之。
壬戌，馴象衛進象。先是，詔思明、太平、田州、龍州諸土官領兵會馴象衛官軍往欽、廉、藤、蘺、澳等山捕象，豢養馴狎，至是以進。
丁亥以福建都司僉書萬達甫銓註廣東都司掌印，陞福建銅山水塞把總指揮同知秦経國福建都司僉書，陞福建中路守備鍾維岳廣西都司僉書。
甲子授行人載鳳翔、陳吾德、李崧，推官張甫端、查鐸，主事楊鎔、黃才敏、郡廉，俱給事中。鳳翔、甫端吏科，鎔戶科，才敏禮科，廉兵科，鐸刑科，吾德工科，崧南京兵科。行人蕭廩，推官凌琯、張守約、張更化，知縣劉良弼、何子明、余一龍、王謠、褚鐵、俞一貫，主事武尚賢、余希周、楊松俱御史。廩福建道，琯江西道，守約陜西道，更化廣東道，良弼雲南道，鉄四川道，一貫浙江道，尚賢河南道，希周山東道，松山西道，子明南京浙江道，一龍南京江西道，謠南京福建道。
甲申，上將親征阿魯台，於是命侍郎張本、都御史王彰等分往山西、山東、河南三布政司，直隸、應天、鎮江、盧州、淮安、順天、保定、順德、廣平、直定、大名、永平、河間十三府，滁、和、徐三州，督有司造車，發丁壯挽送，期明年二月至宣府餽運。夜有星如鷄子大，青白色，有光，出井宿，西南行，入參宿。
癸亥都察院右僉都御史史仲成卒。仲成，慶陽府安化人，洪武中以國子生擢監察御史，奏請封禪，不報。後陞山東按察司僉事，尋即桂林府同知。永樂元年，陞僉都，力言黥剌之人雖材且賢，不可復用。上是之。四年，命率山西軍民採木於五臺山。仲成不飭履行，不恤人勞，督責箠楚，軍民苦之。時有管軍百戶亦被箠楚。上聞之曰：制制軍官有罪，非奏請不得擅問。仲成不知恤此，豈知恤軍民哉。召還，將正其罪，比至，中風暴卒。
壬寅廵視四川都御史高崇熙奏：四川土漢官民兵不過二萬，已属都御史林俊。今無見兵，請召募土人，及以川南、川西之兵專聽調用。楊友骨內相殘，較之江津諸寇不同。欲諭以利害，許令立功贖罪。下兵部集議謂：楊友叛逆已著，不先攝之以威，而遽欲柔之以德，恐綱紀懈弛，蠻夷效尤。宜合諸軍示以必征意。若友父子悔過畏威，束身歸罪，然後馳奏定奪。其召募土人及調二川兵，皆可許。詔：如議。
以江西旱災，免饒州等十三府，鄱陽等六十九縣，南昌前等五衛，饒州等九所，稅糧子粒一百八十萬八千九百九十餘石，仍留兌運糧三十萬石，每石止徵銀六錢，以平米價。從戶部議也。
兵部覆奏南京吏部尚書倪岳等所言五事：其曰：懲究欺蔽者謂：各處誤事守臣，率皆巧於彌縫，冀脫一身目前之禍，而不顧地方他日無窮之患。如雲南之啟釁，木邦、高州之妄殺冒功，大同私以鐵器易達馬，宣府張家口之失機，奏報失實，幸各敗露，置之重譴。他如都勻、清平之征苗，賀蘭山後之撲賊，鳳陽、懷遠之妖黨，汀州、南贛之流刼，及廣西、雲南、湖廣之土官苗獞，或情偽相半，或報功稍濫，或剿捕未盡而稱已盡，或招撫未安而曰已安。請如所奏，通行各廵撫廵按等官查訪具奏，凡有失誤事機，奏報不實者，治之以法。其曰甦息貧窮者謂：南京各營買補倒死馬匹，舊例給草塲銀三兩，今請再加給一兩。其官員坐此住俸者，請止住半俸。其曰慎用將官者謂：先是，有詔令內外臣各舉將材，今舉至者止三十餘人，其間亦未見有果堪任使者，請再行各官各舉所知。其曰禁約取索者，謂：南京馬快船隻，本為裝載戰馬、戰士之用，而今用以裝載蘆柴、板木水夫被累，請行文禁約。其曰豫節親藩者，謂：親王之國，所經地方，承奉等官勢同刼奪車船人夫，誅求無厭，請豫為禁制。議上，俱從之。
癸酉勑湖廣貴州總兵官南和侯方瑛等：得奏：東苗十三番賊首干把豬等，儹稱偽號，攻刼都勻等處。已勑雲南、四川都司及蜀府各調原征官軍來爾處聽調。復命右副都御史白圭贊理軍務。爾等即將所在官軍及量調湖廣貴州并播州等處原調官軍、土兵，嚴督操練，候各處軍馬至日，一同進勦，或分或合，相機取勝，剋期殄滅，以除邊患。
甲戌鎮守湖廣右都督陳友奏：婁羅絞洞上下婆洞等寨及清水江苗賊約萬餘，流刼黃土坡及平茶等處，聲言欲攻銅鼓城。調官軍追擊之，前後斬首三百餘級，并得其器械牛畜。都指揮戚安、指揮王福、劉玉等八人戰死。其銅鼓所近諸苗寨悉詣軍門降，已撫業，及遣官往婁羅等處招賊餘黨，若猶不服，議調永順、保靖、鎮溪等處土兵及各衛所輪摻官軍，俟來春併力勦除。事下，兵部言：友所奏雖云斬馘賊級，而陣亡頭目亦多，其中疑有欺詐。况湖廣屢歲征調，軍民疲困，若再調軍，人力不堪。宜令友會同巡撫尚書王永壽及三司官計議參酌，相機而行。及令巡按御史查究友失機欺詐，參奏究問。庶使軍法嚴明，人不勞擾。從之。夜有流星大如杯，色青白，出自內平，東行至太微西壇，三小星隨之。
丙子南京都察院右都御史倪嵩以疾乞休，許之。陞廵撫甘肅都察院右僉都御史魏謙吉為副都御史，廵撫山西。詔：宣城伯衛錞子守正襲祖爵。發太倉銀陸萬叁千玖百兩於大同，陸萬柒千柒百兩於宣府，肆萬兩於薊州，叁萬兩於遼東，叁萬兩於密雲，壹萬兩於昌平，備主客兵餉。泗州倭分眾犯清河，攻入縣治，縱火焚刼而去，遂侵淮安府。
壬寅四川長河西、魚通、寧遠等處剌麻查朶番僧精客引占、雜谷安撫司番僧計納藏、汝奉州番僧溫不容但監藏、嵓州長官司長官讓達等貢馬及方物。
甲子南京都察院致仕左都御史石璞卒。璞，字仲玉，河南臨漳縣人，由貢士授監察御史，克振風紀。宣廟東征漢庶人，擢江西按察使，遷山西左布政使。正統十三年，拜工部尚書，尋命贊理軍務，討處州叛寇，克之，命兼大理寺卿。景泰中，加太子太保，改兼兵部尚書，廵撫胡廣。天順丁丑，英宗復位，罷歸。庚辰，復召為南京都察院左都御史。成化丙戌，復致仕歸。至是卒，僅賜以祭。璞在江西，振揚風紀，斷决疑獄，甚有時譽，雖兒童婦女皆知有石廉使名。後遷山西太監王振，蔚州人也，乞恩祭掃祖塋，璞極力奉承之。振還，遂陞為尚書。天順初，隨例勒致仕。四年，復起長南京都察院，耄荒繆濫，始終如二人焉。
己未，置西寧衞，以朵兒只失結為指揮僉事。朵兒只失結，西寧人，仕元為甘肅行省右丞。初，王師下関陜，與太尉朵兒只班在青海，朵兒只班遣其來朝，進馬，上賜以襲衣、文綺，令還招諭其部曲。朵兒只班不奉詔，遁甘肅，朵兒只失結自率所部二千餘人還西寧，遣弟齎荅等赴京，言朵兒只班不奉詔之故。及宋國公馮勝總兵征甘肅，遂以所部從行。勝乃命朵兒只失結同指揮徐景追襲朵兒只班，獲其金、銀印及軍士馬匹，遣其弟荅立麻送京師。至是，立西寧衞，命朵兒只失結為指揮僉事。
辛酉鎮守福建太監吳昱奏：處州流賊越過福安、壽寧等縣，盜銀礦，殺傷民快。鎮守浙江太監盧永亦奏：賊徒千餘，往溫州泰順等縣坑塲，竊礦刼掠。事聞。
庚戌命：果勇營坐營陶希皋、原任宣府總兵雲冐、原任宣府遊擊戴綸、原任江淮總兵李俊、東官廳總兵劉鼎、原任西官廳參將趙卿、五軍營左哨坐營葉継文，俱充五軍營坐營官。希皋左哨，冒右哨，綸左掖，俊右掖，鼎中軍，卿圍子手營，継文幼官舍人營東官廳右哨參將歐陽安、原任固原遊擊蕭鎮，東官廳後哨參將吳尚賢，原任協同寧夏廣武營黃恩、原任大同遊擊魏民、原任大同恭將麻隆、原任甘肅遊擊趙應，三千營坐司劉秉忠，西官廳左哨參將趙承懋、敢勇營許策，俱充五軍營參將，安鎮左哨，尚賢、恩右哨，民隆左掖，應秉忠右掖，承懋、策中軍。
命：總督兩廣右都御史韓雍致仕。先是，鎮守廣西右少監黃沁訐奏：雍坐視猺賊出沒，隱匿不報，以致斷藤峽賊復嘯聚滋蔓，流劫郡縣，且貪慾飲宴，濫賞妄費，事多違法。及副使范鏞、僉事葉淇督調軍馬，不能防禦，互相隱匿。武靖州知岑鐸無控馭之功，太平府知府郭本有貪淫之行，皆當究治。事下，兵部奏：差禮科給事中張謙，刑部郎中蔡麟往按，以其詞虗實各半覆請。上免雍罪，命致仕。鏞、淇、鐸俱宥之，本坐除名。雍在兩廣，威令素行，沁不得恣其欲。布政使何宜迂而固。按察副使張斆貪而暴，不為雍所禮，乃與沁媒蘖其短，攟摭其事攻訐之。及差官往覈，適委宜、斆行勘，竟醞釀以成其罪。盖雍未督軍之前，賊勢不獨毒嶺南，且越江西、湖南界。雍至，賊勢大衂。雖不盡遏絕之，然功多于罪。至是為內侍所奏黜，公論為之不平，而兩廣人至今思之不置。
南京戶科給事中陳江上言：南京除孝陵、江淮、濟川等數衞外，餘衞各有快船二十隻或十七八隻，每船輪編看守軍甲餘丁十四五名。其初打造，官給銀百兩有奇，本船軍甲餘丁仍出銀如官給之數，方克完造。及至起運裝載內官差占繁多，往來不息。水工柁手俱係軍甲餘丁，雇募供給，為費甚鉅。其船大約三年即壞，仍責軍甲餘丁修理，計所費又如初造之數，修理三次，方許更替。故雖殷實軍丁，無不破產逃亡者，以致冊籍空虛，營伍困瘁。乞勑南京兵工二部議：其初造，須官給全價，比其修理，估定價值，官給其二，軍丁佐其一，庶苦役調停，逃亡可免。又言：南京長安東、西安、北安等門內官內使剋减上直軍人飯米，私役賣放，每日守衞不及一二十名，禁衞嚴重，豈宜疏縱若此，乞嚴行禁革。詔：下所司議聞。
廵撫甘肅田樂題：諸虜合謀搶犯，情勢已露。吉囊有復讎之憤，永邵卜火落赤恥市賞之革，撦酋有助逆之形，乃著力免宰僧欲勾吉囊而南，永火欲率諸酋而北，或欲共攻，或欲分掠，使甘凉、莊肅、西寧一帶，首尾不應。故制勝之策，不可不豫。而廵按方元彥亦以秋防屆朞，邊事多釁為請。部覆：令固原總兵楊濬移駐蘭州，以為聲援。甘肅總兵張臣仍駐甘州，居中調度，策應東西，仍遠偵探，張疑設伏，不令深入狂逞。其延寧撫鎮熟察虜情，以為進止，如果西犯，即發兵搗巢，牽其內顧。詔：如議。
陞山西按察使董世彥為本省右布政使，調原任江西副使林一新于雲南，山西僉事李文學于四川。
遼東海西阿資河等衛女直夷人都指揮等官亦把力等，陝西肅州衛東関廂寄住罕東左衛都督同知阿束把力等，各貢馬，賞賚如例。
行在戶部奏：重擬邊境中塩糧例：寧遠、獨石、肅州三處淮浙塩每引米二斗五升，河間、長蘆塩三斗，山東、河東、福建、四川、廣東塩俱一斗五升。宣府、大同、山海、龍門、甘州、寧夏六處淮浙塩每引三斗，河間、長蘆塩三斗五升，山東、河東、福建、四川、廣東塩俱二斗。從之。時各處總兵官皆請召商納米實邊，故也。
陞四川疊茂遊擊劉崇禮為雲南臨元參將，薊鎮曹家塞遊擊張萬春為大同威遠堡參將，宣大總督標下都司僉書張萬祥為固遠東路遊擊。
丁未增設管理柴炭官四十四員。直隸定州、山西澤、潞、汾、蒲、山東泰安、武定、莒八州判官各一員，藁城、蠡唐、滿城、博野、榆次、大谷、文水、太原、陽曲、高平、陽城、陵川、長子、壼關、潞城、襄垣、屯留、安邑、聞喜、稷山、洪洞、臨汾、曲沃、襄陵、翼城、太平、萊蕪、新泰、章丘、淄川、沂水、安丘、壽光、臨昫、樂安三十六縣主簿各一員。從總理易州山廠右通政程萬里奏也。
永順宣慰彭添保、結倫州知州馮萬傑、飬利州土官趙芳、鎮遠州土官趙士能、安平州判官馬堅、萬承州土官許祖俊、都結州土官儂武高、曲靖軍民府越州土官阿資各貢馬及方物。
庚辰盜刼鎮江府金壇縣庫，及鄉官曹大章家，殺傷二十餘人。廵按御史溫如璋以聞，因參同知盧江并知縣陳頤等，及兵備副使耿隨卿等失事罪。詔：停隨卿俸一月，盧江等下廵按御史逮治。四川龍州宣撫薛兆乾判官軍討擒之。廵撫都御史谷中虛以聞，因請治失事參將賀麟見等罪，錄督戰指揮王詔等功。詔：先賞中虛銀幣，下麟見等於御史問。兆乾并諸臣功罪，俱俟勘實奏處。盜刼四川富順、墊江等縣庫。事聞，詔：奪其守廵官俸，仍諭撫臣督兵捕勦。勑太子太保吏部尚書嚴納太子太保禮部尚書李春芳俱兼武英殿大學士，在內閣同元輔階辦事。訥仍暫管吏部事，各兼官如故。訥、春芳疏辭優詔不允。起守制太子少保吏部尚書兼翰林院學士郭朴還原任。改工部尚書管吏部左侍郎事兼翰林院學士董坋為禮部尚書。
庚申武定侯郭勛陳言三事：一清漕卒，許載貨物，以通下情。一請餘塩盡輸塞下，以實邊儲。一請復設礦課，以助工費。戶部覆言：漕舟貨物，令甲不許過四十石之外。今宜以此為率，勿令越限。其山東、河南、順天等處原有礦場可採取者，下撫按設法採辦，輸委工部，以助營建之費。工畢停止。至餘塩之議，則近日科臣條陳，撫按勘覆，業已奉成命矣。事恐法令雖備，而情俗各殊，或宜于彼者不宜于此，或便于竈者不便于商。宜特遣才望大臣一員，親詣兩淮清理之，庶可定畫一之法，為國家永利。疏入，上悉從其議，乃改命廵撫陜西右副都御史黃臣清理淮浙、山東長蘆塩法。
乙卯陞漳州衛鎮撫劉文守備漳州陝西都司僉書楊繼芳充遊擊，浙江都司掌印楊照充廣東參將。
以都督僉事徐增壽為右軍都督府左都督，李增枝為前軍都督府左都督，沐晟為後軍都督府左都督，湯醴為左軍都督府都督同知，袁宇為後軍都督府都督同知，都指揮使韓觀為右軍都督府都督同知，指揮使李諒為中軍都督府都督僉事。
庚子陞廵撫四川都察院右副都御史潘鑑、應天府府尹江曉，俱為工部右侍郎。時營兩宮及壽陵，奉旨：工部增置侍郎一員。吏部以鎰等七人名上，乃以曉佐部事，而命鑑督辦川廣木料。四川撫按官潘鑑等疏荐原任吏部左侍郎溫仁和，吏部右侍郎張潮，右副都御史高公韶，郎中朱藻、謝廷芝，參政陳卿，俱三蜀名德，乞賜名用。編脩楊名以狂聲得罪，乞復原官致仕。時仁和、潮已有旨起用。兵部覆得旨：仁和行取至京，候有相應員缺推補。藻、卿准起用。公韶等罷。順天府儒士潘謙，錦衣軍匠金桂各上疏請遷顯陵于天壽山。有旨：下礼部參看。尚書夏言等言：往者，錦衣衛千戶陳昇等嘗以奉遷顯陵為言，陛下既奉聖母慈訓，而寢格之矣。頃以皇上謁見七陵，乃累朝未舉之典，而預建山陵，又常情所難之事。愚民不知聖志所在，逆謂將有奉遷顯陵之心，且流言喧尢，，不獨細人而已。今潘謙等望風進言，必有奸人指使，以嘗試朝廷，希冀非望，不一重示懲創，恐無以警戒將來。上深然其言，詔：謙等希圖進用，妄議陵寢，俱下錦衣衛執送法司拷訊。
癸巳兵部奏：監察御史孫逢吉言：欲於陜西、山西內地衛所州縣簡選軍餘民壯，依正軍例關支月糧，給與馬匹器械，赴延安、綏德、慶陽、代州四處操守備冬。其言未審合於時宜與否。宜移文陝西、山西廵撫、廵按三司等官，詳議以聞。又言：欲以沿邊衛所軍餘，有願依正軍支給月糧，守備各堡者，給與馬匹器械，分撥各堡操守。是宜允其所言，移文延綏鎮守、廵撫、總兵等官召選訓練，遇警有功，一例陞賞。詔：可。
甲申戶科給事中陳棐疏陳河道事宜：一除水患以祛民害。謂：大江以北，地勢平衍，一遇淋潦，輒被淹沒。宜倣江南水田之法，督責長吏，時加疏濬，通其溝洫，使田間溝水盡入于河。一减河役以蘇民困。謂：南北直隸、山東、河南先年設有閘夫、河夫、堡夫，遠者徵銀，近者給役，以供黃河修築之用。今皆積有盈餘，而歲徵如故，民實不堪，宜量為减免，待河工興舉，銀力不敷，仍舊徵派。工部議覆，報：可。
壬戌四川南溪、富順、犍為諸縣強賊白晝劫掠民財，總兵官都督陳懷及都司布政司俱遣人捕之，官軍被賊殺傷。時副都御史胡廙督採木于蜀，劾奏：都司布政司官不能選人率兵剿捕，以致殺傷無辜，請治其罪。遂勑懷及四川都司、布政司、按察司、巡按監察御史曰：南溪、富順、犍為等縣，屢有強賊劫掠，常勑爾懷或親領兵，或遣官領軍捕之，至今尚未寧息，反為賊所傷。爾懷及四川三司官，罪可逃乎。其即會議設法捕賊，如再稽延，一體論罪。
乙未戶部左侍郎徐晞言：鹽課盈虧，邊儲盈虧之候也。比見淮浙歲課，較其簿籍則有餘，驗其實積則不足。盖由官不得人，非貪饕壞法，則柔懦廢事。是以商賈守支，動經數歲，每遇開中，人壞疑貳，莫肯爭趨，其妨邊務，誠非細故。今行在戶部主事鄒來學廉潔有為，見在江北公幹，乞以兩淮鹽課委之兼理。工部左侍郎周忱練達老成，見在江南廵撫，乞以兩浙鹽課委之兼理，則彼必能肅清前幣，鹽課充而邊儲實矣。事下，行在戶部尚書劉中敷等議曰：晞言切當，宜從所請。今又兩淮運司缺官，本司同知耿九疇處事公廉，見在淮安掣鹽，乞令回司理事，必能有濟。上悉從之。起復山東按察司副使王憲。憲，舊在遼東理邊務，以親喪去，僉事李柰代任其事。至是，廵撫副都御史李濬奏：柰近刷卷事案，乞起憲與柰分理邊務，庶事無壅滯。故有是命。復除監察御史韋廣於湖廣道，增給遼東沿邊城堡操備、廵邊鞍馬、守墩哨瞭官軍行糧，人月給米四斗五升。
遼東總兵官都督僉事巫覬奏：自山海關外，遼東所屬凡二十四驛，其十八驛俱在極邊。洪武中以謫戍等遞送，今四十餘年逃亡者多，凡外夷朝貢使臣及公差往來，于各衞隊伍中摘軍協助遞送，及秋冬又調內地馬步官軍分隷諸驛，防禦胡寇，兼運糧積草，以備軍儲。今朝廷調青州中護衞官軍及其諸屬于遼東諸衞。臣等計議，請以所調軍及于傍近衞所調軍協助，各以官領之，分置諸驛，以充遞送，就給傍近地耕種，如例徵子粒，及時積草。如此可免運糧人力之半，又可免摘隊伍軍，秋冬防禦，止增馬隊，庶幾兩便。從之。
廵撫保定右僉都御史趙燿卒。燿，山東掖縣人。隆慶辛未進士，庶吉士，改授御史，按陝西、江西，以言事忤江陵降謫，起衛輝府推官，遷兵部，即視學河南。撫遼東有邊功，為本兵石星所忌，乞歸。再起，撫保定卒。燿屢以蹇直忤時，兩建節皆不盡其用，以盡瘁隕身，得特恩予一祭。
戊子貴州八舟等蠻夷長官司、廣西鎮遠等州土官趙得興等、太平等府州土官李穀等、永從蠻夷長官司、四川昌州長官司，各遣人貢馬，賜綵幣等物有差。
陞江西僉事鄭之亮為陝西苑馬寺少卿兼僉事，四川右布政張明正為貴州左布政。
丁未命：故遼東都指揮僉事俞海姪孫泰襲指揮使，燕山左衛帶俸都指揮僉事崔本子曙襲指揮僉事。金吾右衛指揮同知王宗子弘、府軍左衛指揮同知朱能弟銘，燕山前衛流官指揮同知王成從弟忠俱襲職。陝西都指揮同知周貴子通代為指揮使，孝陵衛流官指揮僉事劉海子能代職。
庚子兵部尚書黃嘉善題：援遼之兵，除四省差官召募外，宣大、山西、延寧、固昌等鎮，生長與虜為鄰，膽氣多壯，訓練易精。今議於大同、延綏各募兵五千，宣府、山西、寧夏、固原、昌平各募二千。以上共募兵二萬，每一名安家馬匹、盔甲、器械、衣裝等項，各從寬議給萬二十五兩。計兵二萬，該銀五十萬兩。先於戶部凑發，臣部查照募兵數目，總兵官給散錢粮，責成廵撫器械衣裝給銀，本兵自辦。募到之日，選委謀勇將官，立營團練。中途迯脫者，移文廵撫究罪。経略駁廻太多者參究。總兵官各追原領銀兩，另為募補。乞賜允行。奉旨：依議作速招募，務禆實用。
辛亥命：故濟州衛指揮同知侯興子剛，府軍左衛指揮同知朱勝子能，羽林前衛指揮同知李敬子通，金吾左衛指揮同知胡得子英、燕山右衛指揮僉事張義子能，俱襲職。
播地蕩平後，黔督撫按議將平清、偏鎮四衛改隷貴州，已得旨行之矣。湖廣撫臣復謂：目前輿情，必難強從，將來錢粮又費區處。於是兵部上言：黔撫兼督湖北，思仁、思石兩道，節制清平，則四衛固在統轄之中，而在楚護偏橋以衛黔，在黔援黎平以控楚，則湖貴又得輔車之勢。與其紛更轄屬，事體歸一。宜如湖廣撫臣議，將黎平府永從縣并十二長官司仍舊屬之。貴州平溪、清浪、偏橋、鎮遠四衛仍舊屬之湖廣。而貴州撫臣例銜兼督，亦各照舊。仍明諭兩省諸臣，毋以分隷為嫌，附近衛所有警，彼此亟相策應。若有抗違推諉者，不妨遵照勑書，從重查參。上從之。
浙江溫州府知府何文淵奏：瑞安縣耆民言：洪武、永樂間，琉球入貢，舟泊寧波。故寧波有市舶提舉司安遠驛，以貯方物、舘榖使者。比來番使泊船瑞安，苟圖便利，因無舘驛舍於民家，所貢方物無收貯之所，及運赴京，道經馮公等嶺，崎嶇艱險，乞自今番船來者，令仍泊寧波為便。行在禮部言：永樂間琉球船至，或泊福建，或寧波，或瑞安。今其國貢使之舟凡三二，泊福建，一泊瑞安。詢之，盖因風勢使然，非有意也。所言瑞安無舘驛，宜令工部移文浙江布政司於瑞安置公館及庫，以貯貢物。上曰：此非急務，宜俟農隙為之。
陞薊鎮遊擊柴時秀為居庸關參將，都司僉書李為柱為寧夏玉泉營遊擊，宣府守備楊如楩為五軍營佐擊，鎮朔衛指揮僉事劉國祚為鞏華城守備。
陞山西道御史帥祥于山東，禮科左給事中史継宸于四川，各副使，兵科左給事中韓紹于廣東，山東道御楫于四川各參議，雲南道御史楊寅秋于浙江，南京雲南道御史徐金星于福建，各僉事。
賜親王、宗室公主白金文綺、紗羅、鈔錠：慶、代、寧、岷四王各白金五百兩、紵絲羅各二十表裏、紗二十匹、錦五匹、鈔三萬貫。周、楚、魯、遼、韓五王各白金三百兩、紵絲羅各十五表裏、紗十五匹、錦三匹、鈔二萬貫。肅、唐、伊、瀋、襄、荊、淮、梁、趙、奏及平陽、保寧十二王各白金三百兩、紵絲羅各十表裏、紗十匹、錦三匹、鈔二萬貫，靖江王白金二百兩、紵絲羅各十表裏、紗十匹、錦三匹、鈔一萬貫。賜汝陽、含山、永嘉、南康四大長公主、咸寧長公主、安成公主各白金二百兩、紵絲羅十表裏、紗十匹、錦三匹、鈔二萬貫。
庚辰發太倉銀三萬兩於保定、易州、唐縣、真定、典陽、井陘、獲鹿等處，糴買粮草，預備明年客兵支用。從撫臣劉隅言也。
兵部尚書張鵬等奏：虜中逸歸人言：瓦剌虜酋克失欲與迤北小王子連和，俟秋高馬肥，擁眾入寇，不可不備。乞於京營總兵官，預擇一人，佩大將軍印充總兵官，定擬調兵若干。督同白瑜、李俊原領軍馬，待報啟行。及監督軍務并監鎗內臣，均乞早為裁處。更簡命將臣一人往代白瑜，備禦密雲，兼提督黃花鎮、古北口一帶關堡。議入，上曰：虜賊欲乘秋入寇，誠宜預備。爾等其將原選聽征官軍嚴加訓練，令太監張善監督軍務，定西侯蔣琬佩印充總兵官，內官宋祥監鎗，待報，往赴大同、宣府，與總督軍務尚書余子俊同提調各路軍馬剿殺。堪充右參將并備禦密雲等處將官，再各推舉以聞。隣境應調官軍，仍令余子俊酌量其數及虜情緩急應否，出師日期，奏聞區處。既而兵部復舉：左軍都督僉事王義堪充右參將，東寧伯焦俊堪備禦密雲。俱從之。
大理寺少卿進光祿卿汪宗器致仕，卒。宗器，字鼎夫，直隸繁昌縣人。成化甲辰進士，授監察御史，廵按湖廣、廣東，薦賢黜貪，得激楊體。陞南京大理寺丞，進少卿，莅獄平恕。時劉瑾撓法，動多掣肘，遂决計以母乞終養。疏五上，允之，特進光祿卿致仕。未幾卒。宗器，襟宇闓爽，善談論雜，以滑稽纚纚可聽，與人交情誼，榗紳多愛敬之。
丁巳陞湖廣布政使司右參政楊大章為南京鴻臚寺卿，南京通政司右參議呂懷為南京太僕寺少卿，陞湖廣道御史程軏為江西按察司副使，江西道御史蕭世言為陜西布政使司右參議。發太倉銀萬有一千六百兩於寧夏，添給新軍月粮。
命：宣城伯應襲勳衛衛國本兇神樞營佐擊將軍。浙江都司僉書署都指揮僉事王尚文充杭嘉湖參將。陞遼東中固城備禦指揮僉事何宗禹署都指揮僉事充遊擊將軍，領薊鎮總兵標兵固原遊擊署都指揮僉事張拱立充遊擊將軍，統領延綏入衛軍。宣府蔚州城守備高延齡仍充為事官，管遼東廣寧遊擊將軍事。
湖廣寶慶府邵陽縣及武崗州、長沙府湘鄉縣，皆暴風雨七晝夜，山水驟漲，平地高六七尺，渰沒廬舍田稼，漂溺人民。
辛巳，命在京及山東、山西、陜西、河南諸省置局，造甲冑給軍士。
己巳，遣附馬都尉永春侯王寧、隆平侯張信齎璽書詔世子及郡王高昫火赴京。陞燕山右衛指揮使李和為都指揮使，掌燕山左衛事，羽林前衛千戶觧忠為羽林衛指揮同知，大寧中護衛指揮僉事陳英為府軍衛指揮同知，金吾右衛千戶趙真為本衛指揮同知。戶部尚書郁新言：河南等處管屯都指揮劉英等上屯田歲收之數，臣等計之，一人所耕不足自供半歲之食，皆英等怠惰不嚴督所致，宜罪之以警眾。上以法令初行，姑宥之，遂召英等諭曰：屯田軍國之大務，已驗之良法。爾等不留心如此，徒坐享厚祿，何為用兵數年。今始得休閒而民已疲弊，若復役疲弊之民，以贍休閑之卒。為民者愈困，為兵者將惰矣。蓋畜兵以衛民，豈以兵困民。汝等宜深思之，用心勤力，以督下人，若今歲仍復怠惰，耕獲不及，論罪如法，悔無及矣。
直隷鳳陽、淮安府、徐州、河南、開封、衛輝、南陽、山東、袞、青、萊諸府各奏：自五月以來，滛雨連綿，河水泛溢。順天府、直隷保定府、萬全都司、山西太原府各奏亢旱不雨。大同府、朔州奏：六月雨雹，傷民禾稼，租稅無徵。俱命戶部遣官覆視以聞。
吏部覆：南直廵按題留太平府，廵撫題留吳縣等縣。漕運總督題留泗州等州縣。浙江廵撫題留定海等縣各正官。遼東廵撫題留海蓋兵備劉九光，各免覲。從之。
陜西西鄉縣流賊何勉餘黨，行劫四川紫陽諸處，拒傷官軍。上命：以四川都司指揮孫継武、參將王恩、遊擊吳継祖、守備田世武等，下廵按御史按問。罰安綿、利保兵備僉事史闕疑、川北道僉事李江俸各一月，仍命四川、陜西鄖陽廵撫官督兵剿賊，務期蕩平。
四川都司奏：捕獲廣安等州、定遠等縣強賊王洪等及其家屬并隱藏之家二百七十五人。上敕副都御史賈諒等同四川三司廵按御史審復是實，斬以徇。眾賊屬及隱藏之家悉觧京師，或有寃抑，即為辯理。
庚子。初，哈密衛夷大者馬黑木以謀叛論誅，其從弟阿卜都剌變服，潛入禁門代訴，有詔：安置雲南，令羽林衛指揮徐鑑、千戶張能押送至貴州新興驛，脫桎梏亡。詔：不鑑、能，法司鞫治，令陜西、甘肅撫臣嚴督所部，追捕亡者。
己未國初粮運自儀真抵淮安，謂之裏河，俱分入五壩，轉盤黃河，謂之外河。原不相通。後平江伯疏開清江浦河，繇天妃口径通黃河，仍設閘以司啟閉。每歲二月以後，粮運過完，即將原閘封閉，隔絕黃水，官民船盤剝如故。其後漕規廢弛，閘不能閉，而黃水灌入河。臣乃議塞天妃口以杜黃水，創開三里新河，設通濟閘以通淮水。其後閘廢不修，淮水不息，黃水盛大，淮亦因之高寶湖堤年年衝决，塩興等處歲歲被災矣。至是，御史劉光國議：以天妃閘地勢高于通濟淮水，淮溢多於黃水，謂：宜將通濟閘及福興新莊二閘增卑培簿，務令高厚堅固。仍令清江廠分司專司啟閉，每五月以後、九月以前，二水盛發之候，嚴加封閉，官民船聽其自行轉盤，惟回空船至，每二日啟放一次，隨放隨閉，不許官民船越規擅進，以貽水患。從之。
致仕僉都御史車霆卒。霆，字震卿，山西石州人。成化辛丑進士，授刑部主事，陞員外郎郎中，謫真定府同知，陞陜西平凉府知府，丁憂起復，改臨洮。弘治壬戌，陞布政司右參政。明年，陞苑馬寺卿。正德元年，陞都察院右僉都御史，巡撫宣府地方。明年，傳旨勒致仕。至是卒，賜之祭。霆，為人剛介不阿，卒以此去官。
置莊浪、西寧馬驛四，莊浪衛二，曰在城，曰大通河。西寧衛二，曰在城，曰老鴉城。每驛給以河州茶馬司所市馬十匹，以兵士十一人收之，就屯田焉。
癸巳詔：名南京新設二營為振武營。用兵部初議：選南京各衛餘丁補正軍三千，以都督叚堂領之，使防守京城。又選孝陵衛餘丁共三千人，以豊潤伯曹松領之，使拱護陵寢。各関營塲團練。南京兵部尚書張鏊言：福建都指揮黃鎮、四川寧川衛納級劉顯、江西贛州衛指揮謝勑，三人勇畧素聞，可教練軍士，請徵赴留都，從宜委用。報：可。
吏部聽選官張旭言：臣原籍直隸無錫縣，有里谷河、蘇塘河、華港河、上柯村、李河、走馬塘河，東南接蘇州苑上湖塘，北通楊子江，西接新興河。洪武間疏引灌田，民甚得利。近年淤塞，但遇天旱，田無所仰，民因饑窘，乞勑令有司疏通。從之。
庚午廵撫陝西為事官羅汝敬奏：鎮番、永昌、莊浪、凉州四衛先因荒旱少收，續被達賊抄掠，軍餘旗甲饑窘乏食，欲待奏請賑濟，恐緩不及事，已給倉糧二千七十餘石濟之。上曰：權宜濟人，如此可也。
戊戌陞刑部主事劉溥、南京刑部員外郎吳璘俱為浙江按察司僉事，山西道御史王驥、江西道御史趙銘俱為湖廣按察司僉事。南京河南道御史陳僎、南京大理寺寺副汪浩為四川按察司僉事，南京刑部署員外郎主事黃隆、南京廣東道御史戈立，俱為廣東按察司僉事。
丁酉勑大同等處總兵官都督方政等曰：比得鎮守陝西都督同知鄭銘奏：達賊入寇莊浪，被調去京軍追勦，生致賊徒乃來忽言：阿台朵兒只伯率眾先寇莊浪，尋往紅城子駐劄，又有達賊三百餘騎攻圍蘭州大通口遞運所，殺掠人畜，已勑甘肅副總兵都督任禮等率兵勦除。朕慮此賊肆行之後，必欲分道來侵。卿等其整飭軍馬，嚴督各城堡墩隘，晝夜瞭備，毋致疏虞。勑提督洮岷等處都指揮僉事朱通同甘肅右副總兵都督同知趙安率兵廵邊，仍勑安與之同心協力，以圖成功，毋得偏徇誤事。行在金吾左衛都指揮康能等言：蒙遣率官軍五十五員名，往使瓦剌，乞賜騎仗什器糧料以往。事下行在禮部覆奏：請於山西行都司布政司給之。上以山西軍民艱難，令在京給與。
賜南京工部尚兼大理寺卿王來誥命，并封贈其祖父母、父母妻，從來請也。陞山東道監察御史劉孜為山東按察司按察使，貴州道監察御史白仲賢為廣東按察使，尋降仲賢為直隷鎮江府知府。時山東、廣東闕按察使，吏部推舉監察御史四人堪任，遂以命孜、仲賢。吏科都給事中林聰等劾奏：仲賢斗筲小器，惟事奔競，難勝重任。遂降知府。
己丑翰林院學士兼右春坊大學士觧縉等呈大學正心章講義。上覽之至再，諭縉等曰：人心誠不可有所好樂，一有好樂，泥而不返，則慾必勝理。若心能靜虛，事來則應，事去如明鏡止水，自然純是天理。朕每朝退默坐，未嘗不思管束此心為切要。又思為人君，但於宮室、車馬、服食玩好無所增加，則天下自然無事。先是，遣內官楊瑄等賫敕撫諭孟定、孟養、木邦、麓川、車里、八百、老撾、古剌詔閩特令冬烏等處土官。至是，瑄等道經八百大甸，為土官刀招散所阻，弗克進。廣西慶遠府荔波縣民單真保言：縣自洪武初至今三十餘年，人民安業，惟八十二洞猺民編籍。今聞朝廷加恩撫綏，咸願為民而無由自達，乞遣使招撫。上從之，命右軍都督府移文總兵官都督韓觀，遣人撫諭，其願為民者，官量給賜賚，仍復其徭役三年。兵部臣言：屯軍年六十之上及殘疾年幼者，宜令耕種自食，不拘比較賞罰之例。從之，戶部臣言：松江府華亭縣、上海二縣今歲水灾，低田稅糧，宜令以帛代輸。從之。
內閣大學士劉健等言：昨司禮監傳出揭帖，令臣等撰敕并祝文，欲差內臣往武當山送像掛旛，修設齋醮。臣等聞命驚惕，莫知所指。其神之有無，事之可否。臣等姑未暇陳。竊聞此山宮觀像設富麗已極，增添易換，徒見勞擾，實為無益。况今四方災異迭出，順天、河南、山東等處，沿河一帶，雨水泛漲，田禾渰沒，人民窮困。州縣驛遞本等應付，尚不能堪。湖廣地方苗賊肆亂，軍旅方興，粮餉供餽，猶恐不給。如又動此大役，撥給船隻必至千百，差撥人夫何止千萬。非惟逼迫逃亡，抑恐激成禍變。又况陜西、遼東虜賊猖獗，軍餉尤急，外患方殷，而內地先困。其間生民愁苦之情，地方凋敝之狀，君門萬里，恐皇上不得而知。臣等備員指導，深切憂懼。近因邊需窘急，請節財用，亦甞論及此事。荷蒙聖明特賜采納，不數日間，乃有是命。臣等平時無格心之學，上啟聖聰，斥絕邪妄，若又阿諛承順，為此勞民傷財之舉，以負委任之重，罪將何逃。伏乞收回成命，停止無益之事，務內修外攘，以安宗社，天下幸甚。疏入，上納之。
癸丑，雲南木邦宣慰使司宣慰使罕賓法、孟定府土官知府刀名扛特令、土官班野、灣甸州土官知州刀景發各遣人貢馬及金銀器，賜鈔幣有差。
以大都督府掌判官陳銘為福建布政使，陜西按察司副使張機為陜西布政使司左參政，山西按察司僉事李敬為大都督府掌判官。
以貴州思石守備周官為四川都司軍政僉書，陝西岷州守備朱憲為陝西行都司軍政僉書，遼東軍政僉書蘇承勳為遼東都司軍政，掌印。
庚申虜酋土蠻等大舉寇遼東，攻東関驛錦川營，破之。廵撫都御史吉澄以聞，因言：本鎮士馬單弱，城堡頹壞，不堪戰守。請如往年大同故事，特命重臣調發兵粮救援，且促新任總兵吳瑛到任。上諭兵部曰：吉澄所奏，地方危甚，所當急援。吳瑛果勝任否。防禦事宜，其悉心計議以聞。于是尚書楊博上言八事：一言：瑛老將驍健，可以責成。二言：前屯要害，宜急築城堡，而零寇出入無時不便工作，宜增調精兵防剿。三言：鎮廵官當親詣前屯，選兵應敵。四言：歲調遼東兵四千入衞薊鎮，今可暫免專備遼東。五言：增募壯兵三千，專備前屯一路。六言：急發戶部修邊銀，令先修山海関東至廣寧一路臺墻。七言：宜發火器火藥于各營堡。八言：復八里舖商稅，為撫賞朵顏三衞之用。上悉從之，令更推才望大臣一員，督視軍情。乃以兵部左侍郎葛縉兼都察院右僉都御史往。縉辭行，因奏舉武庫司郎中張志孝、京營副將劉大章自隨。報：可。
陞南工部郎中孫懋昭知雲南楚雄府，南刑部郎中徐良棟知廣西潯州府，南工部郎中孫弘緒知廣東雷州府。
癸丑。初，張士誠乘蔣英之亂，遣其弟士信率兵萬餘圍諸全，守將謝再興城守，晝夜鏖戰二十九日未决。再興潛遣元帥李子實、總管甘汝珏設伏城外，自引兵從南門出戰。戰既合，伏起，大敗之，禽其將士千餘人，獲馬四十疋、船四十艘。士信憤其敗，益兵攻城。再興慮不能支，告急于浙東行省左丞朱文忠。文忠遣同僉胡德濟往援之。再興復以援兵少而敵眾，請益兵。是時，金華叛寇初定，而嚴州逼近敵境，處州又為叛苗所據，文忠自度兵少不能應援，聞平章邵榮率兵討處州將至，乃與都事史炳謀曰：兵法：先聲而後實。今諸全被圍日久，寇勢益盛而我軍少，非謀不足以制之。今邵平章來取處州，宜借以張聲勢，亦制寇一奇也。炳曰：善。乃揚言右丞徐達、平章邵榮領大軍至嚴州，剋日進擊，使諜者揭榜于義烏之古朴嶺。士信兵見之，果驚，謀夜遁。德濟覘知之，密與再興謀：發壯士夜半開門出擊，鼓譟從之，寇兵亂走，自相蹂踐及溺死者甚眾。士信驕侈不能撫循將士，軍中常載婦人樂器自隨，日以樗蒲蹴踘酣宴為事，諸將往往効之，故至於敗。
吏部尚書閔洪學、兵部尚書熊明遇等疏覆樞輔孫承宗裁督師設廵撫一疏議：以遼東廵撫駐寧遠，專管關外九城，不轄關門。其關內裁去督師衙門，徑設山永廵撫駐山海，兼轄永平一府，不轄遼東。順天廵撫駐遵化，以順天一府属之，不轄永平。惟薊遼總督則於關內外無所不轄，令三廵撫悉聽節制調度。庶幾信地專而操柄一，法無善於此者。
辛巳，山東濟南府濱州民詣闕言：泰安等州戶口塩每引納鈔一十五貫，濱州等九州縣每引七貫五百文、綿布四百匹，布久虧欠，乞依泰安州例悉納鈔，庶便於民。
辛亥給周府故鎮國將軍子堺宮人李氏，養贍米歲四十石。命：金吾左衛故署都指揮僉事李英之子淳襲原職指揮使，撫治勛陽。都御史黎福等會勘襄府棗陽王府內使尹旻妄彰宮醜，誣告死罪，及儀賓何宗良毆打職官白溶砍伐王墳樹木罪狀，各贖徒還職。仍以旻等情重律輕請。刑部覆奏。從之。命：旻南京孝陵衛充淨軍，宗良、溶革職閒住。
廵撫甘肅副都御史許銘奏：陜西河東衛所備禦河西等處官軍，舊額一萬九千四百三十人，今則去其太半。盖緣迩年河東有警，各兵多留戍本地，以致河西軍伍缺乏，即令虜勢孔棘，宜蚤為計。如願補足，擇將領之，使更番保戍，如京操事例，不及期者坐以罪。部臣覆奏，從之。
己丑陞大理寺卿馬森為戶部右侍郎，總督倉塲，督理西苑農事翰林院侍講學士高拱為太常寺卿，國子監祭酒事。太常寺少卿徐陟為南京太僕寺卿。陞兵部右侍郎閔煦為本部左侍郎。召總督三邊兵部右侍郎魏謙吉回部管事，加吏部尚書吳鵬太子太保，以品六年滿也。原任兵部左侍郎張珩卒，賜祭葬如例，贈工部尚書，謚襄敏。珩，山西石州人，正德辛巳進士，授監察御史，累陞大理寺少卿、僉都御史，巡撫延緩，尋遷南京都察院右副都御史，提督操江。未幾，召入協理院事，進左副都御史。會宣大總督罷廷議属珩，珩以卿曲辭，為言者所指，落職。久之，以原職起巡撫寧夏，進兵部右侍郎兼右僉都御史，總督陜西三邊。前後獲首功甚眾，上數賜璽書、金幣勞之，進右都御史。居數歲，拜戶部尚書，督理太倉米。至值寇虜延綏，坐失事被逮，謫戍慶陽。已復起為副都御史，巡撫延綏，遷前職，丁母憂歸，卒于家，年七十餘。珩，珩履修潔，器識弘遠，尤愽綜羣籍。為御史時，會講官缺，輔臣有謂珩才行可充侍從者，欲轂推入翰林。珩三疏力辭不就，時論高之。
庚午，陜西行都指揮使司都指揮馮溥言：甘州中納潞塩，啇人稀少，盖是各處塩池常以私塩侵鬻，故官塩沮遏不行，請禁之。上命戶部遣人封閉延安、綏德、慶陽三郡塩池，仍令軍士廵邏察罕腦兒一十三池之地，有以私塩出境者罪之。
授翰林院庶吉士汪佃、葉桂章、葉式、王三錫、陳沂、鄺灝，俱為本院編修。張星、蕭與成、林時、季方、湯惟學，俱檢討。曹懷戶科，儲昱禮科，汪思、史道兵科，劉穆刑科，楊士雲、鄭自壁工科，俱給事中。黎貫陝西道，席春河南道，許宗魯雲南道，俱監察御史。又江暉、馬汝驥已擬授編修。王廷陳、汪應軫擬授給事中，曹嘉擬授御史，以嘗言事忤旨，俱令補外。暉廣德州，汝驥澤州，廷陳裕州，應軫泗州，俱知州。嘉大名府推官。
兵部郎中徐善慶奉勑勘薊鎮各營補練土兵還，備言薊鎮各區土兵額数耗減，營伍單弱之實。因列上玩愒廢弛諸將罪狀，謂：分守馬蘭谷參將黃演、昌平遊擊將軍方振，三屯營坐營指揮柴良弼，補練無功，當降級。分守太平寨署參將事李珍，分守鎮邊城參將張欽、通州遊擊崔經，前愆莫贖，當重罰。分守建昌副總兵馬芳，分守密雲副總兵袁正、分守石門參將佟登，分守墻子嶺參將黃龍，則訓練頗精，當獎賞。署都指揮鎮守昌平副總兵祝富補軍已完，大寧領班都司曹勳，善恤班軍，當復其原級。詔：振、良弼各降署職二級。珍等奪俸半年，演降俸一級。芳等行軍門獎賞。富、勳准復原級。
旌表孝子三人，五世同居一人，節婦十八人。南傑，直隸徐州簫縣人，徐行，陜西甘州後衛學軍生。王寧，直隸深州人，其父祖死，各廬墓三年，俱表其門曰行孝。朱勇陜西安東群牧所副千戶，五世同居，表其廬曰義門。吳貞善，福建蒲田縣人彭恒著妻趙氏、直隸武邑縣民郭良輔妻陸氏、直隸上海縣民茅瓊妻戴氏、陜西西安左衛軍餘馬昇妻馮氏、河南洛陽縣民楊璟妻賈氏，亦洛陽縣民劉傑妻趙氏、直隸靈璧縣生員張寬妻孫氏、江西豐城縣民任夔妻吳氏、直隸丹徒縣民陳鑑妻盛氏、直隸丹陽縣民儲祿妻余氏、浙江建德縣民柴文顯妻林玉英、福建惠安縣民何伯瑾妻于氏、山東堂邑縣民高晟妻趙氏、陜西同州民王深妻聶氏、江西豐城縣民楊源淳妻焦氏、南京江陰縣舉人任忱妻鍾氏、廣東南海縣民吳貫妻陳氏、江西寧縣民王廷富妻，有守節踰四十年，或近六十年，俱表其門曰貞節。
勑太監李德：今命爾與通政使李暹提督在京太倉并象馬、牛羊等房倉塲，廵視通州直抵臨清、徐州、淮安等處一應倉粮。爾宜用心革弊，毋令隱漏，及下人生事，虐害納戶，務在事妥人安，庶副朕之委任。
癸未貴州宣尉司土舍安國亨、程番等長官司、凱里安撫司、四川鎮雄府、烏撒軍民府、寧戎廵檢司、平夷等長官司、酉陽宣撫司、廣西那地等州各遣人來朝貢馬，國亨仍賀聖節，各給賞如例。
陞四川行都司掌印張承恩為松藩參將，江西南贛遊擊馬之琦為浙江溫處參將，廣東惠州遊擊成啟元為廣東西山參將，薊鎮大安口守備張國卿為遵化左營遊擊，薊鎮德州秋班都司僉書柳國鎮為延綏入衞遊擊，甘肅鎮番都司僉書官維賢為宣大入衞遊兵遊擊，延綏靖邊堡守備劉保為遵化輜重營遊擊。
辛酉蜀王悅劭火奏：臣妃何氏已薨，有宮人徐氏係成都衛舍人諷女，性質溫柔謹慎，伏望頒賜冊命冠帶，俾為繼室。從之。長陵陵戶一百四十餘家奏：乞優免里甲。命存一丁，以供洒掃，餘令應役。直隸提督學校監察御史張諫試順義等縣生員於通州。察院廵撫永平等處右副都御史李賓弟貫與試其父封太僕卿，往嘱諫取中，諫不從。賓馳至通州，欲與諫言，諫方閉門試士弗納。賓因忿搖門而入，手毆之。諫奏其狀，賓亦奏：諫不遜避，已紊體統。帝曰：賓姑不問。諫及賓父，錦衣衛執鞫之，已而杖諫二十，釋之。
戊午陞雲南按察司副使楊最為遼東苑馬寺卿，命山西道御史聞人詮提調南直隸學校。
壬午，駕還至沙河。上御行殿，命鴻臚寺官宣勑，諭昌平州官告父老等曰：朕荷天命，纘承大宝，始則礼講失序，是以爭廟尚定于数年，于陵見通，不聞于礼官也。昨朕諮少保秩宗，言欲講謁陵之礼，以待廟祀之後。今將有事于天壽山，可不先謁陵而遽自圖哉。乃復議以大臣謂可此舉。朕擇良辰，奉皇太后恭詣七陵，道経沙河，駐蹕何居民不續農事，不覌祖宗陵園重地，切朕憂懷。尔昌平司牧率耆老生徒既至，已迎朝，茲回又來辭朕。今特降勑諭，用示卹典，本州今年粮稅免三分之二，凡七十以上者，官各給布二疋、米一石、肉五斤，九十以上者倍之，生徒每給灯油八十斤。尔知州等官宜愛養百姓，盡生撫恤，勿妄加科索，以奉承人意，勿肆行暴虐，以致害民尔百姓，每亦要孝親弟長，為善立身，如是，官有廉能之譽，民無嗟怨之声。庶稱朕意，以奠山陵于萬世，尔等顧不美歟。欽哉。駕幸西山。
戶部奏：蘇、松、嘉、湖四府及浙江、江西所屬府、州、縣糧長所轄民租有萬石以上者，非一人能辦，宜增副糧長一人。從之。
禮部尚書劉春奏：西番俗信佛教，故我祖宗以來，承前代之舊，設立烏思藏諸司、闡化、闡教諸王，以至陜西洮岷、四川松潘諸寺，令化導夷人，許其朝貢，然每貢止許數人，貢期亦有定限。比年，各夷避遠，莫辨真偽，至有逃移軍匠人等，習學番語，私自祝髮，輒來朝貢，希求賞賜，又或多創寺宇，奏乞名額，即為勑賜，朝貢不絕。以故營建日增，朝貢愈廣，此皆藉民財以充宴賞，繼繼不已，雖神輸鬼運，其何能應無窮之用哉。乞酌為定例，嚴其限期，每寺給勘合十道，陜西四川等處兵備仍給勘合底簿，每當貢期，比號相同，方許起送，其人數不得過多。自後再不得濫自營造，則遠夷知戒，民財可省。詔：顯慶等二寺及洪福寺以後番僧來貢者，賞賜視寶凈諸寺例。餘如所議行之。
應天廵撫曹文衡題：蘇松、常鎮四府，仍設道臣一員。從之。原任考功司主事今陞兗州府知府喬若雯以新旨郡守躋於方面，具揭當路，以為郡守之禮，與方面懸殊。臣以銓属特擢而往，若與平常陞遷者同類，共視等威詘則彈壓難體統，輕則志意索揶揄者將以為例轉之別名，請諸司集議優禮，使自今郡守得比監司，以信方面之明旨。庶朝氣猶存，新硎可發。
漢中府通判陳敏言：戶部移文令本府民夫運糧二萬七千石往寧羗衛輸納，緣所屬金州及南鄭諸縣屢應徭役，人民疲困。况平利縣離寧羗一千三百餘里，道路險隘，舟車不通，每夫所負僅三四斗，往復艱辛，有妨農務。本府去寧羗衛止三百餘里，宜令本衛餘丁按月赴府倉關給，庶使軍民兩便，勞逸得均。上命：右軍都督府與戶部會議行之。
設貴州布政司思州、銅仁、石阡、黎平、新化五府醫學，及思州、鎮遠、黎平、銅仁、石阡、新化六府，并貴州宣慰使司七，陰陽學。
以薊鎮春防已畢，撤回山東、河南、北直隸及保定騎營各班軍，仍留本鎮主兵。南兵與延綏、宣大各防夏兵馬，分布信地防守。從總督王一鶚之請也。
壬子定賞征守官軍銀數。時定西侯蔣琬領軍二萬往大同、宣府征進，伏羗伯毛銳等領軍二萬往永平、山海等處防守，俱乞如常例給賞。戶部會計道里遠近，且以節用為請。上命：往永平等處者，人賞銀五錢，大同、宣府者，人一兩，俱至期給之。
吏科給事中耿隨龍奏：福建廵撫許浮遠歲荒不賑，頓减米價，以致商販不通，人情愈困。且寛釋搶米，市猾刼掠公行，幾成大亂，始行擒治，撫馭乖方，所當亟罷，別選才望，以奠海邦。浙江廵撫王汝訓、廵按彭應參不能理枉戢囂，反多激發，遂使刁民凌鑠鄉紳，訐告不已，肆行逼脅，范應朞飲恨自経。知縣張應望尤為首禍，宜議處撫按縣官懲究諸奸棍，明法紀以肅人心。蘇州府知府盧大順、同知徐希明疏縱獄禁，重囚越逃不得軽宥。丹陽縣民趙州平等惡少酒狂，初非倡亂不得誤入。不報。
鎮守延綏等處都督王禎奏：西安左等衛原調延綏備冬軍餘，缺都指揮縂領。欲舉西安前衛指揮使樊青，量用縂領。兵部言：青係陝西按察使鄧棨推舉，未経試驗。上曰：青既鎮守官，保其可用，即令領西安左等衛軍餘，去延綏備冬有功時陞用。今後所舉軍職但係邊境者，只令仍舊守備操練。兵部記其名，遇緊要地方缺官，量材擢用。
初，上登極，遣使詔諭安南，以道路梗阻，未達而返。至是，皇子生，奉旨復當遣使。詔諭禮部言：安南不修職貢，且二十年。往者，兩廣守臣言：黎譓、黎廣非黎晭應立之嫡，莫登庸、陳暠等皆篡逆之賊，宜遣使按問，求罪人主名，以行天討。又近雲南守臣言：安南亡命武嚴威等侵犯王畧，拘執土官，宜弁行体勘。且前使既以道阻不通，今宜暫停遣命，以全國體。上曰：安南詔使不通，又久不入貢，叛逆照然。其趣遣使勘問征討之事，會同兵部速議以聞。
戊子遣駙馬都尉焦敬等為正使，吏部右侍郎俞山等為副使，持節冊。封北城兵馬王遜季女為晉王繼妃，北城兵馬副指揮王文女為潘府清源王妃，北城兵馬副指揮李榮女為沁水王妃，潞城縣典史曹通女為平遙王妃，南城兵馬副指揮周瑢女為蜀府內江王妃，成都左護衛副千戶陳楠女為德陽王妃，彰德衛副千戶李溫女為趙世子妃，兵馬副指揮和泰女為臨漳王妃，兵馬副指揮張本女為湯陰王妃，臨漳縣典史魯昇女為襄邑王妃。命大理寺右寺丞李茂于南京審錄罪囚，考黜百司詢察兵機，訪求民瘼，給楚府輔國將軍均钃、均鈿歲祿各八百石、米鈔中半兼支。以威遠衛等處兩次殺賊功，賞右參政都督僉事許貴銀十兩、綵段二表裏，都指揮人銀五兩，指揮人銀三兩，俱綵段一表裏。千百戶等官人銀二兩、絹二疋，旗軍人等人銀二兩、布二疋。陣亡者加一倍，被傷者加本賞之半。賞宣府前等衛所軍餘郭全等鈔二萬八千貫，以潛刼虜營賊馬二十八匹也。總兵官武清侯石亨奏：大同粮芻數少，而運道不通，兼以大軍支給浩大，恐致乏絕。已汰馬步官軍一萬五千，委都指揮田貴管領，暫於易州、保定駐牧，乞取回京摻守。從之。
乙未陞浙江紹興府通判秦川為通政司右通政，改雲南按察司僉事龔鐩於廣西按察司。鐩初至京，上言民瘼，所司劾其過，訐之錦衣衛獄。上嘉其直而宥之。
先是，嘉靖中有請行河東塩于太原、汾州等處，而禁民私煎者。時議以邊地不毛，幸資塩抵稅，而併禁之，令民失業不可。事下撫按會議，未報，復有言：太原、汾州山路崎嶇，運塩難致，乃許行私塩，給票收稅，每塩百斤納銀三分，仍聽轉販於岢嵐、保德、河曲等處。惟平定、伐石十州縣地里稍平，令行運塩，然商人竟亦不至。至是，御史趙睿奏：大原、大同原属河東行塩地方，以有土塩，故官塩不行。即今開中既難，稅入無幾。宜行廵塩御史會同廵按查覈州縣戶口食塩之數，計口定塩，給票收稅，務使地無遺利，法無遺奸，或觧濟邊儲，或留補祿餉，著為定規，委官督理，則雖不行河東之塩，而已出官塩之稅，民情國計兩利。俱得。戶部覆：塩稅宜解部濟邊。其定擬稅額事宜，下廵塩御史酌議。報可。
癸卯陞保定左衛指揮使陳贇為大寧都司都指揮僉事。命故遼東都指揮僉事吳顒子英襲為金吾左衛指揮使，羽林前衛指揮使劉英弟榮，虎賁左衛指揮同知顧榮孫安，府軍前衛指揮同知李得子榮，江淮衛指揮同知余真子正，金吾左衛指揮同知錢通弟廣，指揮僉事潘旺弟敬，金吾前衛指揮僉事劉普子信，錦衣衛指揮僉事馬廣子輔，府軍右衛指揮僉事馬駿子敏，府軍後衛指揮僉事康得子貴，通州衛指揮僉事孫榮姪智，俱襲職。
陞大理寺左少卿于謙為兵部右侍郎。先是，謙巡撫山西、河南，以父憂奔喪，及是起復至京，適革山西、河南巡撫官，乃有是命。
丁丑，以滑州內黃縣、開州清豊縣俱隸大名府，尋改滑州為滑縣。
遣靈璧侯湯國祚、陽武侯薛濂、永康侯徐錫胤、安遠侯柳祚昌、寧遠侯陳光裕、清平伯吳遵周、懷柔伯施壯猷、成安伯郭邦棟、武平伯陳世恩、宣城伯衞時春、應城伯孫廷勳，分祭長陵、獻陵、景陵、裕陵、茂陵、泰陵、康陵、永陵、昭陵、定陵、慶陵。遣武進伯朱自洪祭景皇帝陵寢。
應天府、鳳陽、廬州、淮安、揚州、和州、山東、兗州、河南、開封等府州縣同時地震。
甘肅松山、銀定台吉糾海西古六台吉犯甘肅榆林兵備。
致仕太常寺卿夏日永卒。日永，字仲昭，直隸崑山縣人。初姓朱名昶，舉進士，為翰林庶吉士。太宗常召見之，謂曰：太陽麗天，日宜加於昶上。昶字宜作日永字。書有日永字，始此。既而，日永又自奏復其本姓為夏，以善書供事內省，嘗扈從兩京，授中書舍人。宣德中，轉考功主事，仍供內直。正統十年，用薦者陞瑞州知府。景泰元年，入覲，留為太常少卿。天順初，陞卿致仕，年八十三卒。訃聞，賜祭葬。日永既善書，亦能詩，精繪事，尤工墨竹，以此得名于世。為人坦率樂易，不拘小節，時出入禮法間，人亦不甚非之。晚年家居，頗效楊廉夫之為人，以詩酒燕樂自娛云。
徙河南原武縣安城馬驛於榮澤縣廣武驛舊基仍名廣武驛，安城馬驛久馬河水渰沒，驛途不便，故改置云。
辛未，四川建昌衛昌州長官司把事苗阿支、馬湖府泥溪長官司把事王明德、天全六番招討司土官舍人張雄、松潘等處雙馬等寨番人聶加、廣東韶州府陳材等山撫猺總甲楊福成等來朝，貢馬及方物，賜以鈔幣。
勑諭瓦剌太師也先曰：今沙州衛大小頭目人等差人朝貢，報稱今年九月間，太師遣頭目欵哥伯等將文書、馬匹、貂鼠皮等物到沙州結親，令都督喃哥自送女去，或不自去，差人馬刼掠沙州，致彼處頭目人民懷忿驚疑，屡報甘肅總兵、鎮守等官，具實以聞。且沙州等衛切近邊境，設衛授官，皆朕臣于太師，誠欲與之結親，亦須以善相處，若生事構怨，非惟有傷朝廷和好之意，實背爾祖、爾父忠順之心。近者，迤西來朝使臣至甘肅邊境，多有假稱瓦剌者，真偽莫辨，已勑邊將不許放入。太師今後遣人只從大同路來，庶照管得所，或有警急事情，欲從甘肅來者，只可令三五人齎真實印信文書前來，太師宜遵朕言，毋令小人乘間為謗。朕惟上天愛人，簡有德者為之長帥，欲其撫安下人，不致天傷。若違天殃民，未有能長久者，非天絕之，皆其自取。古云：順天者昌，逆天者亡。太師其欽承之。并勑諭哈密忠順王倒瓦荅失里：今後瓦剌差人数多，及無印信文書不係緊要者，爾處不必起送，其假託瓦剌差人，即皆諭遣發還，不必放進。
陞南京光祿寺卿何起鳴為右僉都御史，廵撫貴州。陞江西副使黃可大為廣西右參政，江西左參議王乾章、工部虞衡司主事湯應科為副使。乾章廣東，應科雲南。
壬午復河東、陜西都轉運塩使司運使許昱官。昱，洪武中任運使。建文時坐罪謫戍雲川衛。至是赴京自陳，故復之。以征討奇功陞金吾右衛副千戶張原為本衛指揮僉事。
移置浙江台州府寧海廵檢司于寧波府趙奧村，隸象山縣。
上遣太監鄭同、崔安往朝鮮國冊封故國王李瑈世子李晄為王，太監沈繪致祭。既行，廵按遼東監察御史侯英奏：遼東連年被建州虜寇侵擾，去歲東征至今，瘡痍未起，民窮財盡。今復禾穡不登，米價踊貴，軍士缺食。太監鄭同等所領隨從下人，沿途勞費百端。臣查得先年曾遣翰林院編修陳鑑等素有學行聞望者，出使其國。今同與安俱朝鮮人，祖宗墳墓，父兄宗族皆在其地，於其國王未免行跪拜之禮，進囑托之辭，殊輕中國之體。且朝鮮雖稱外國，其人多讀書知禮，苟使臣非人，必為所輕。伏乞追寢成命，於翰林院官或六科給事中推選一員，及行人司官一員，往使為便。會山東分廵遼海按察司僉事俞璟亦以為言。禮部以聞。上曰：英所言良是，今後齎賞遣內臣，其冊封等禮，仍選廷臣有學行者充正副使，庶不使中國大體，而亦可服遠人之心。
總督宣大、山西都御史蘇祐等疏陳邊防四事：一分區定守。宣府邊墻原分四路，今析為七區，其原設有參將區分，如第二、第四、第五等區及南北二路者，仍令復回本處駐劄。至於第一、第三、第六、第七等區，請添參將四員，畫地分守。原設副總兵先駐鎮城，後移駐永寧城者，宜復掣回駐劄鎮城。一修補邊墻，本鎮當修者，惟西路為急，自西陽河至柳溝臺凡二百三十餘里，役軍夫可三萬人。敵臺當築者，惟東路為急。自四海冶至西陽河應築敵臺五百座，役軍夫亦三萬人，合用銀一十六萬五千餘兩，以本鎮餘銀充之，尚乏二萬餘兩，請下戶部給發。一分布兵馬，各鎮參遊等官統領士馬，原以三千為一營。今各區所轄官軍，如第一、第三、第五第區，不滿成数，宜以班軍及抽丁補之，仍給馬各滿千匹。一應援監督本鎮每區該遊兵一枝，今尚少三枝，聽總督鎮巡官將見在四枝內通融酌處，往來聯絡，臨時調遣，不許拘執信地，致誤軍機。其監督文職，聽總督軍門隨宜監督。兵部議覆，從之。
乙亥，塞關外晏磨峪、大水峪、小水峪、大峪、長水峪、小姑將峪、大姑將峪、勝先峪、石澗、跳梢峪、水峪、白瀑、董家、小陵峪、常峪、西石陽、白石陽隘口一十六處，以軍士十人守之。
命：故貴州右參將都督僉事張任子驥，襲為貴州前衛指揮使。旗手衛指揮使楊玘子原、濟州衛指揮使况懋弟清，指揮僉事黃貴子銘，燕山左衛指揮使孫勝弟貴，燕山右衛指揮使儲洪兄亮、李善子庠，金吾右衛指揮使李勝子海，指揮僉事蔣智孫福、李興子春，通州衛指揮使白旺子英，指揮同知張真子義，指揮僉事叚信孫英，馬勝子雲、玉斌子理，彭城衛指揮同知徐勛叔琰，羽林前衛指揮同知李脫白孫福受、尹順子全，金吾左衛指揮同知張永子俊，指揮僉事沈通弟達、永清左衛指揮僉事呂能子廣，俱襲職。金吾右衛指揮同知盧旺子海代職。
一、定遼諸倉上納糧料，多監臨勢豪之家，冒代客商納糧領銀，任意作弊。宜令監臨內外官，自都指揮以上，無得報納，違者比依鹽法，沒入其糧。一遼東地方，以遼河為界，河東、定遼左等十四倉，按察司官主之，河西、廣寧等十一倉，布政司官主之，二年一代，行之已久。但各倉循環月報，出入数目，兩不相知，且干涉軍職，難於行事。况官經二年，或相掣肘，差官查盤，又無定例，是以人多玩法，易於作弊。今宜如大同、宣府事例，部差廉幹郎中一員於廣寧管理，犯者即治其罪。其二司官或減省取回，差官查盤，立為定法，則事體歸一。事下，戶部議：以為：諸倉宜行廵撫并布按二司管糧官，從宜計造，繼以贓罰之貲官銀以備糧餉，無容輕費。欲添設郎中，宜行吏部推選以往。二司廵守，暫合如舊，俟踰三年，從廵撫官具奏區處。差官查盤，則定以五年，餘如所言。議上，上皆從之，惟查盤則三年一差官，著為令。
乙未故事，朝參序列，首公，次侯，又賜伯南京原會習儀。靖遠伯王瑾自以恊同守備進居首列。南和伯方壽祥不平，詬斥引下之。事聞，得旨：班次如舊。壽祥忿爭公所，令魏國公徐鵬舉戒責之。以河間、保定二府、大同、瀋陽二衛蟲蝗水災，免田租輕重有差。海西撒剌兒等衛女直都督僉事都魯花等二百六十四人來朝貢馬，賜賚如例。
命：羽林前衞都指揮僉事錢瑾守備歸德。時廵撫河南都御史張瑄言：河南蓮花池等營，去都司遼遠，為盜淵藪，且連城空虛，守備不設，恐非思患預防之道。宜於歸德添設守備，兼治歸、徐武平及潁川、潁上衞所，庶便於節制，且消姦宄之心。故有是命。
廵撫宣府右副都御史殷謙奏：萬全都司所属沿邊城堡倉塲，俱委軍職管理，積弊不可枚舉。請令于葛峪、趙川、洗馬林三堡倉各設官攢，而以葛峪堡倉兼理青邊口、常峪口二處，趙川堡倉兼理大小白陽二處，洗馬林堡倉兼理新河口一處，而張家口堡倉則附于萬全之廣盈倉，西暘河口堡倉則附于保安之柴溝堡倉。其草塲之在鷄鳴山、張家口、柴溝等堡及萬全左右等衞懷安、懷來二城者，亦宜照前諸堡倉分事例，增設官攢定派所當支給城堡，庶責有所歸。戶部議上，從之。
起補浙江道御史林有臺，填補江西道，劉璞、田唯嘉湖廣道，劉其忠山東道，黃尊素、宋楨漢雲南道，許其孝。
雲南鎮守總兵官沐叡、廵撫都御史陳用賓以教化八寨捷聞。初，教化三部私相讐殺，龍勝安、張德勝兄弟支觧白氏一家，白麟奔就儂氏。儂應祖者，廣南酋智高之後，與酋舍李世茂謀召交南兵，取三部自益。時交南酋武德成者頗以兵自雄，據交岡，與南丹盜張仲林、牛羊寨酋儂金貴合，遂擁兵象號十萬，攻臨安、教化八寨、三長官司盡躙其地，廵撫屡遣諭不退。蒙迷、臨安諸郡縣幾搖。提學道范允臨、參將張名世等以交夷入內地，勢不可久，宜因諸酋力奮擊破之。時武酋自稱安南都節制，曆稱弘定七年，諸從賊皆稱王公，驟用兵汰甚，度諸酋不可定，且去，我師乘之，斬其清郡公黃文通，縛叛舍李世茂，降其句賊者白麟，所俘斬百四十五，而武德成、張仲林、儂金貴皆不可得，咸咎儂應祖之黨助，無能究其詳者。
壬寅，賜耆民酒肉、絮帛。時山東袞州民李十四等年九十餘，依例月給酒三斗、肉五斤，歲加帛一匹、絮一斤。嶧縣民潘士文、李成、江西建昌縣民黃仁輔、湖廣嘉魚縣民王景原等年八十餘，月給酒三斗、肉五斤，皆復其家，仍令天下有司悉依舊例舉行。
壬子成祖文皇帝忌辰，奉先殿行祭禮。遣清平伯吳家彥祭長陵。戶部左侍郎石永卒。永，廣平府威縣人，嘉靖壬辰進士，由中書舍人選授監察御史，出為南陽府知府。未幾，坐御史事左遷濱州判官，稍遷南京太僕寺丞，平陽府知府，歷陞都御史，巡撫延綏，轉南京大理寺卿，滿三載，遷南京兵部右侍郎，尋進兵部左侍郎兼僉都御史，縂督湖廣川貴軍務。明年，改台前職，卒於官，贈右御史，賜祭葬如例。永，鯁介廉靜，歷官以風裁著稱，所至肅然。時方尚通士，多失其所守，永獨持清節，端執自信，皭然不受變流俗。歿之日，行李蕭然，家無餘儲，可以為貞士矣。
河南磁州民奏：廣西右參政羅綺先任刑部待郎，鎮守松潘，貪圖貲物，不計其数。比回京，調副都御史。因紏劾降參政，延住原籍磁州，誑言不久復職。本州同知龍約公幹自京還，告綺云：當今又寵穴臣官用香木。鐖已死，太監王振形葬之。綺聞之微笑，因云：朝廷失政，徇吉祥、張軏、石亨佼言，降出吾輩。詔：執綺、約至京，法司奉詔鞫，依造妖言惑眾，律斬。上曰：羅綺貪利壞法，卻怨謗朝廷。與龍約造言惑人，情罪深重，法司其固禁之。仍命陳所籍綺贓物於文華門前，示百官。
守備山東德州等處署都指揮僉事薛瑛言：直隸滄州事干廵捕者，皆屬守備節制，而滄州守禦千戶所乃獨不然。今後乞聽令調度，庶幾於行事為便。兵部覆奏，從之。
丙申，增設甘肅苑馬寺所屬武威、安定、臨川、宗水四監，併前祈連、甘泉為六監，以廣牧、麒麟、溫泉、紅岸四監苑隸甘泉監，西寧、大通、右城、永安四苑隸祈連監，和寧、大川、寧番、洪水四苑隸武威監，武勝、永寧、青山、大山四苑隸安定監，暖川、岔水、巴川、大河四苑隸臨川監，清水、美都、永川、黑城四苑隸宗水監。遼東苑馬寺所屬新昌、昇平、長平、安市、遼河并前、寧、永為六監，以復州、龍潭、深河、清河四苑隸永寧監，夾河、龍臺、耀州、駞山四苑隸新昌監，甘泉、安山、河陰、古城四苑隸昇平監，平川、新安、廣安、平山四苑隸長平監，南豐、高平、長川、名山四苑隸安市監，黃山、沙河、馬安、石城四苑隸遼河監。
雲南總兵官黔國公沐斌奏：臣遣千戶明庸招諭賊子思機發，思機發以其所遣弟招賽及男哀準不回，心懷疑懼，終不肯出。近緬甸卜剌浪為思機發掠其牛馬金銀，欲進兵攻取。臣等議遣人分諭木邦、緬甸諸宣慰司，令集夷兵刻期過江，分道並進，臣等率官軍萬人駐騰衝，以助其勢，使賊四面受敵，成擒必矣。上遣敕允之。
廵撫湖廣工部尚書王永壽奏：湖廣布政司所属府州縣，景泰三年十二月以前，未經徵在官粮米三十二萬八千三百餘石，已如例聽民折鈔。近奏承南京戶部奏准，仍令徵米。緣本處府州縣連年旱澇，人民艱難，既已折鈔，又欲給散，重行徵米，誠恐逼民生變。事下，戶部議：宜順民情，移文湖廣布政司，將所收鈔觧赴北京官庫。其已徵在官米，仍依原定倉分運納。從之。
廣東廉州衛奏：廣西流賊破欽州，虜知州姜原性。兵部議：宜行兩廣總兵官會兵勦殺，並治欽州守備官失機之罪。從之。
癸卯陞北平都指揮僉事周廣為都指揮同知，鎮江衛指揮僉事童俊為福建都指揮使，柳州衛指揮僉事廖春為廣西都指揮同知，安吉衛指揮僉事徐勛為河南都指揮僉事，金吾左衛指揮使薛山為浙江都指揮同知，會州衛指揮使侯鏞為山西都指揮僉事，羽林前衛指揮同知，楊旺為大寧都指揮僉事，金吾右衛指揮僉事魏剛為都指揮僉事，掌中都留守司事。金吾後衛千戶胡勝為府軍衛指揮僉事。
辛卯陞河南副使孫錝為廣東提學副使，直隸太平府知府錢立為廣西副使。
蘇松廵按鹿久徵題稱：三吳連歲荒歉，百姓困苦未蘇。太倉、嘉定、上海三州縣又遭霪雨，淹沒殆盡。乞將漕糧太倉州改折四分，上海縣改折六分。嘉定縣原係折徵有所逋十七年原停銀兩，及三州縣十九年未完各項錢糧，俱乞蠲豁。戶部覆奏：太倉、上海漕糧如數改折，嘉定漕折，准分兩年徵解。其三州縣各項未完，准候豊年帶徵，如議行。
庚午提督兩廣軍務兵部右侍郎兼都察院右僉都御史應檟卒，贈兵部尚書，賜祭葬如例。檟，浙江遂昌人。嘉靖五年進士，授刑部主事，歷知府布政使，陞右副都御史，廵撫山東，調山西，陞兵部右侍郎，縂督漕運。尋以本職兼右僉都御史，視師兩廣。至是卒于官。檟，和雅有度，外無矯矯聲迹，而內貞介自持，不隨人俯仰。居官務實政，雖與時多忤，然所至民咸稱之。
戊戌命：贈都督同知李任子淳襲為燕山右衛指揮使。故都指揮同知謝榮子顯襲為大興左衛指揮同知。府軍後衛指揮同知程興子勝，金吾左衛指揮同知周貴子玉，燕山右衛指揮同知李斌子鑑，虎賁左衛指揮同知張瑾弟琰，羽林右衛指揮僉事謝旺子隆，府軍左衛指揮僉事劉海子斌，通州衛指揮僉事周通弟貴，府軍右衛指揮僉事徐政子釗，濟州衛指揮僉事馬麟弟雲，俱襲職。金吾左衛指揮同知何興、金吾右衛指揮僉事李成老病，命興子玉、成子信代。
直隸鳳陽、揚州府、湖廣岳州、荊州、常德、長沙、襄陽府、河南南陽府、山西平陽府所屬州縣各奏四月以來旱傷，秋糧無辦。上命戶部遣人覆實蠲之。
贈卹死事諸臣：原任都察院左都御史高攀龍太子太保兵部尚書。原任應天巡撫周起元，兵部右侍郎，原任吏部員外周順昌，太常寺卿，原任都察院左副都御史楊漣右都御史，原任江西道御史吳裕中，太僕寺卿，原任工部郎中萬燝光祿寺卿，原任福建道御史周宗建、原任山東道御史黃尊素、原任福建道御史李應昇、原任四川道御史夏之令，俱太僕寺卿。原任翰林院諭德繆昌期，詹事府正詹事，仍各廕子國子生。原任都察院左僉都御史左光斗右副都御史。原任吏科都給事中魏大中，太常寺卿，原任太僕寺少卿周朝瑞、原任掌河南道監察御史袁化中，俱太僕寺卿。原任楊州府知府劉鐸、原任陝西副使顧大章，俱太僕寺少卿。原任吏部郎中蘇継歐，大常寺卿原任翰林院檢討丁乾學，翰林院侍讀學士，原任後府經歷張汶復其原官，仍贈刑部員外。
丁卯免直隸天津等衞并梁城守禦千戶所，在京義勇左等衛被水無徵，子粒二萬六千五十石有奇，豆九百五十九石有奇，草四萬三千三百九十束。
辛卯考郎兀衛指揮同知惱納等來朝，置忽魯愛、渚冬河、札真兀思哈里四衛，陞惱納為忽魯愛衛指揮使，脫赤為指揮同知，苦出脫幹等四十人為指揮僉事，長家為渚冬河衛指揮同知，吉當哈為札真衛指揮同知，忽荅思為兀思哈里衛指揮同知，忽禿等七十一人為千百戶衛所鎮撫，賜誥印、襲衣及鈔幣有差。
辛亥，大將軍徐達令各衞軍士造咸陽橋，以都督耿炳文守陜西，遂發陜西趨鳳翔，承制遣平章楊璟率左丞周凱及張參政等還師征唐州。初，兵下唐州，以指揮朱某守之，後唐州兵亂，殺朱指揮蘇家寨賊將老馬劉及南陽郡縣皆相應而起。事聞，上遣人命達、璟等討之。
予縂督兩廣軍務兵部右侍郎兼右僉都御史陞南京刑部尚書張鳴岡祭葬。鳴岡，江西萬安人，繇庚辰進士為御史，以劾奏權璫，降廣德判官。歷數十年，督兩廣，遏稅監不得入粵為民請命，章数上。至是候代卒。
己丑陞廣西按察司按察使周孟忠、雲南布政司右參政李韶俱為右布政使。孟中浙江，韶福建，湖廣副使孫需、山西副使劉宇俱為按察使。需浙江，宇本司。
乙酉兵部題：山西冀寧守廵二道駐劄省會，所屬州縣有司之事，本宜綜理，但中間道里遼遠，遙制為難，况事權不一，遇警調發，動多掣肘。今議：鴈平兵備道管轄代州、繁峙、五臺、崞縣四州縣，岢嵐兵備道管轄岢嵐、保德州、興嵐、河曲五州縣，其餘各道分管州縣地方，及守廵兵備分任，各有職掌，不得相紊。鴈、嵐二道原擬責任，添入分管州縣，即為換給勑書。從之。
薊鎮總督劉應節等勘報提督昌平都御史栗永祿所陳二事：一山陵重地，欲修築墻墩，以固封守，而風氣所關，不便興作。宜令內外守備多植樹木，以助保障。一昌平舊有天壽山守備，自移駐守備于灰嶺口，以永安營坐營官帶管，而本城防禦遂疏，宜仍令天壽山守備還駐昌平，專防陵寢。罷灰嶺口把總改設守備，聽居庸關參將節制。兵部覆奏，從之。
大盜劉汝國，楚人也，與余孟新等嘯聚南直隷太湖、宿松、湖廣黃州接壤山中，倡亂于楓香驛，始僅数十人，旬月至数百，乘夜行劫，所焚掠無算，張黃幟以順天為號，燬停前驛。太湖、宿松各起兵，攻戰不勝。郡邑戒嚴，撫按匿不以聞。兵科右給事中李廷謨稍列其狀。章下，兵部奪兵備廵捕各官俸，而覈推諉隱匿者。
山西按察司僉事劉翀言二事：一振業貧民。山西府州縣逃徙之人，遺下田地，少者千百餘畝，多者一二萬頃，見在人民類多貧難，若令布種，歲計可充，但畏懼徵租，不敢開墾。請通行諸處，將荒田取勘條叚，先儘丁少糧多之家，自備牛具，任其耕種，應輸稅糧停徵五年，使人無不耕，田無拋荒，此惠而不費之道也。一加惠邊軍，大同、宣府、遼東、陝西諸處，號為極邊官軍，衣食止憑月糧，雖有屯種之利，未廣衣食之源。况朔漠之墟，田地曠遠，彌望動數百頃，若令耕種，歲計不貲，但邊軍畏懼禁例，不敢額外擅耕。請移文諸處鎮守等官，但有沿邊空閒之處，即許官軍戶下人丁儘力耕種，免其子粒，因地利以厚民生，此足食養兵之道也。上從其言，命行在戶部行之。
癸未錄征勦胡寇功：陞山西行都司都指揮同知張傑為都指揮使，羽林前衛指揮同知張忠、燕山前衛指揮同知成忠、金吾左衛指揮同知王恕、金吾右衛指揮同知李源、燕山右衛指揮同知閆蠻蠻俱為指揮使。金吾右衛指揮僉事王能、觀音保、盧八禿兒、燕山左衛指揮僉事劉得俱為指揮同知。命故山西都司都指揮僉事張義子馬家驢襲父原職為金吾左衛指揮使，羽林右衛指揮使孫能子海、羽林前衛指揮同知楊斌弟清、通州衛指揮同知李敬弟斌，各襲職。
北虜貢市事完，賞總督宣大侍郎吳兌銀四十兩、紵絲二表裏，前任大同廵撫鄭雒、巡撫宣府王一鶚各三十兩二表裏，山西按察使許希孟等八員，各二十兩一表裏。宣大管粮郎中劉思中等仍與宣府同知稽巔，各官賞不一。
陞陝西行都司張三才為固原參將，北樓口參將李茂實為山西偏頭關參將，古北口參將王國樑為保寧參將。
授庶吉士官翰林院十人：鄒德溥、王萱、葉向高、周應賓、方從哲，俱編修，葛曦、徐待聘、楊元祥、鄧宗齡、季道統，俱簡討。給事中五人，姜應麟戶科，梅國樓禮科，邵庶兵科，胡世麟刑科，史孟麟工科御史六人，吳龍徵浙江道，沈榷江西道，王之棟福建道，徐大化湖廣道，楊紹程河南道，梅鵾祚山東道。部屬二人：甯中立禮部主事劉大武，兵部主事。
丁酉命：鄧玘簡精銳二千五百人屯臨洛，相機剿寇，餘兵還薊鎮。其延綏、寧夏、甘肅、固原援兵，属陳奇瑜調遣洪承疇標兵夾擊。其陝西、山西、河南、鄖陽、四川各廵撫，俱分布要害，扼截應援。免宣府縂兵張全昌、大同縂兵曹文詔、山西縂兵睦自強。
己巳周浦等倭以官兵攻圍日急，于初二日夜悉眾東北奔，統領川兵遊擊曹克新邀擊之，斬首一百三十餘賊，遂入川沙漥，與巢賊合。四川山東諸兵日夕伺擊之，賊乃焚巢，載舟出海。副縂兵俞大猷、兵備王崇古合兵入洋，追之，及于老鸛嘴，斬首一百七十餘級，生擒四十七人，衝燬賊巨舟八艘，餘賊奔上海浦東。
上以書諭沂州王宣父子曰：吾兵去歲拔淮甸，爾父子遣軍乘勢入海州，非仗吾軍威，安能得此。爾乃不知所自，縱軍燒吾鹽草，今春又犯我宿遷，此乃鼠竊狗偷之計，豈大丈夫所為哉。事本微細，徒啟釁端，是以前日海州之舉，不過畧示警戒，吾若督師進取，海州，決不可保。兵臨海州時，吾忽記爾父子數年前與吾書云：雖在蒼顏皓首之際，猶望閤下鼓舞羣雄，殪子嬰於咸陽，戮商辛於牧野，以清華夏。因不忘舊盟，遂即命班師。今整兵取河南，已駐淮安，念爾昔言，故以書示意。若能速更名號，奮然來歸，相與戮力戡亂，豈不偉哉。不然，未取河南，先伐沂州，當此之時，雖欲改圖，不可得矣。
辛未廵撫貴州右副都御史張廉奏：黎平府去貴州布政司治所甚遠，而與湖廣銅鼓、五開等衞相交錯，軍民詞訟，例兩省會官勘問，動經歲月，殊為非便。請自今黎平詞訟，聽貴州廵撫廵按官行湖廣兵備副使問理，民有徑赴兵備告理者聽之。惟事情重大，干繫地方者，仍兩省會官勘問。從之。
追封故後軍都督僉事陳亨奉天靖難推誠宣力武臣、特進榮祿大夫、柱國涇國公，謚襄敏。故都指揮使譚淵奉天靖難推誠宣力武臣、特進榮祿大夫、柱國崇安侯，謚壯節。亨，鳳陽壽州人，勇敢善騎射，從太祖高皇帝渡江，討張士誠，平陳友諒，從大將軍定中原，累積軍功，自天策衛百戶累陞燕山左衛世襲指揮同知。又從穎國公征北。二十五年，命署北平行都司事，陞後軍都督僉事，仍掌北平行都司。從上平內難，鏖戰壩上，乘勝而南，至白溝，與敵戰，奮擊衝陣，斬獲無筭，以疾卒。淵，滁州清流人，有膂力，引兩石弓，發無不中。洪武中，以軍功任燕山右護衛副千戶。從上靖內難，戮力盡心，戰真定及壩上，馳騎突陣，多所斬獲。至夾河與敵搏戰，所乘馬蹶，遂死之。至是，亦先追封焉。
錦衣衛百戶王体仁奏：徵長江一帶船隻遺稅。奉旨：奏內遺漏船稅，湖廣每歲約銀七萬兩，有裨囯用。著提督廣寧店內官陳奉會同撫按照例徵收。其浙江、江西、山東、臨清迤北，俱係重複，罷之。
總督遼東軍務左都御史李秉奏：廣寧、遼陽、開原等處，俱要衝重地，宜選將守備，則緩急可保無虞。臣會同鎮守總兵、廵撫等官僉議，得指揮使崔勝、傅海、陳烈、王諧、陳璽、盛鑑，指揮同知王昇、田玉、楊政，正千戶董俊，皆練達老成，累經戰陣，宜量地方緩急，令備禦城池。勝義州，海廣寧，昇遼陽，玉、烈開原，政寧遠，諧海州，璽錦州，鑑懿路，俊杏林堡。事下，兵部覆奏，以為宜。上從之，命：陞崔勝、傅海、王諧為署都指揮僉事。以三人嘗為秉等會舉也。
陞工部郎中黃元會知江西南昌府，刑部郎中鄭崇岳知貴州思南府，刑部郎中雷思煥知雲南順寧府。
壬戌先是，鎮守甘肅太監傅惪等奏：哈密衛禿兀兒夷人癿兒的癿黨土魯番為惡，其家屬宜安置廣西邊方，以離散其黨。兵部議行。兵部侍郎張海等覆覈：海等奏：癿兒的癿結婚土魯番，附阿木郎謀害奄克孛剌，壞亂哈密，人皆知其惡逆，已取至甘州居住。但兇惡之性，終難悛悔，留之不遣，則官軍有防範之勞，徙之苦峪，又恐為異日之患，解送廣西，事體為宜。從之。
辛酉行在兵部奏：昨廵撫官布政使周幹言：浙江海鹽縣地臨海岸，每有倭寇。洪武中設海寧衛及澉浦、乍浦二千戶所，陸置烟墪，水備戰船，瞭望廵守，因得無虞。永樂七年，盡拘軍船赴沈家門立水寨防守，撤去烟墪，倭寇乘虛，連年縱掠，水寨相去海鹽千里，不能救援，民甚苦之，請如洪武中防守。今累覆勘，皆以為便。上曰：古人云：利不什不變法。凡謀事須為永久之計。其再令廵撫大理卿胡槩與三司計議，果孰為便，然後處置。
廵撫江西右僉都御史韓雍奏：江西各府州縣少儲積，倘遇水旱，無以賑濟，請勸富民出榖米入官備用，給冠帶以榮其身。戶部覆奏：先因達賊犯邊，召人納粟官帶則例太軽。今宜重定山東、山西、順天等八府每名納粟米八百石，浙江、江西、福建、南直隷每名納米一千二百石，蘇州、松江、常州、嘉興、湖州五府每名納米一千五百石，各輸本處官倉。有納榖麥者，每石准米四斗，納完，通關繳部，給冠帶，以榮其身。從之。
致仕左僉都御史王純卒。純子希文，浙江慈谿縣人。弘治癸丑進士，授大理寺右評事，歷左寺正，陞江西按察司僉事，領兵備平瑞州賊。陞河南按察司副使，領穎州兵備，兼理淮陽諸府屯田。未幾，改廣東，以父喪去位。逆瑾惡之，矯詔罰輸邊粟千石。服闋，改雲南金齒兵備，陞大理寺右少卿。時有上變告山東歸善王謀不軌者，純奉詔往鞫之，同事者欲深治其獄，純不詭隨，平反甚眾。轉左小卿。未幾，陞都察院左僉都御史。廵撫宣府時，上於宣府有所營建，純疏止之，不報。會與同事中貴不恊，遂以疾致仕，得請還。未幾卒。純，精于法比，性敦朴，居官清白，眾謂：用未究其才云。
癸丑，朝鮮國王李芳遠遣陪臣延嗣宗等奉表，貢馬四十匹及方物，謝白金、錦幣之賜，嗣宗鈔幣有差。旌表延安府膚施縣民陳七兒、平陽府安邑縣民張普圓、楊州府儀真縣民韓福緣、河南府靈寶縣民賀二、河間府東光縣民回滿住、廣洋衛軍鄭小奴、府軍後衛軍王保兒、潘丑兒、金吾後衛軍包三、旗手衛軍周來保、大河衛軍朱阿金、大寧前衛總旗滑忠、興武衛總鎮張彥昇、保安衛小旗徐宗賢、羽林前衛軍孫志、錦衣衛軍趙興祖、武功中衛軍蔣小保、周阿狗、龍江提舉司匠張貴、胡佛保、聶廣，應天府上元縣民邵佛定、江寧縣民浦阿住、沈得安、孝義，仍命各賜鈔百錠、米十石，復其家。行在後軍衛右都督陳亨卒。亨一名午，睢陽人，初，以小卒隸大將軍徐達麾下，從征伐，為大興右衛總旗。上靖內難，亨以勇士從克廣昌，取蔚州，圍大同，論功陞旗手衛指揮使，調金吾右衛，累陞都督同知。八年，從征胡寇，至靜虜鎮，以功進後軍右都督。至是卒，追贈奉天翊衛宣力武臣、特進榮祿大夫、柱國成武伯，謐忠勇，命禮部賜祭。
癸未廵按浙江監察御史言：八月十二日，松門、海門、昌國、台州四衛、楚門等六千戶所颶風驟雨，壞城垣，漂流房舍，請令所司修築備禦。從之。
戊申南京六科給事中孫懋等復劾奏：南京刑部右侍郎兼左僉都御史藍章清理兩淮鹽法，貪婪大著，乞罷黜。吏部議覆，令自陳。從之。以明日十月朝，遣駙馬都尉馬誠、崔元、林岳分祭長陵、獻陵、景陵、裕陵、茂陵、泰陵。
遣給事中楊鼎、武達、王瑩、張居傑往山東、河南、山西、順天等府，選附近衛所清出帶操軍士通一萬人赴京，專事更直守衛。以親軍內多老弱，故有是命。
丁巳命四川敘州府通判楊文進復任。文進以母喪去任，郡民奏乞復任，故有是命。修張家灣通濟倉。先是，管糧通政使李暹奏：欲移置張家灣通濟倉於通州。行在戶部、工部議：如所請，令漕運總兵官都督僉事王瑜量遣運糧軍三千人興役。至是，瑜奏：臣所領運糧船二萬有奇，今兩處交納河道稍得疏通，若併於一處，不免阻塞。况通濟倉雖有損敝，易為修葺。若欲移之，則其所費數倍，三千人必不能辦，請仍舊修葺為便。從之。
癸酉先是，福建汀州府捕盜撫民通判新建鎮館于河頭坪。通判陳文燦畏不肯赴。廵撫勞堪上書劾之，因言：河頭坪係上杭境內，見有兵備彈壓，無資府官。請以汀州府同知兼管總捕，而裁捕盜通判便。吏部以：河頭坪路通兩廣山峒，素為盜藪。先該兩省撫臣會題設城加兵，專官坐鎮。今不數年，復又議革，事關地方。乞行各撫按從長會議，并定職守以聞。詔：如部議，而惡文燦曠職，奪俸半年。
給雲南諸衛屯牛。先是，延安侯唐勝宗等往雲南訓練軍士，置平溪、清浪、鎮遠、偏橋、興龍、清平、新添、隆里、威清、平壩、安莊、安南、平夷十三衞屯守，而耕牛不給。勝宗請以沅州及思州宣慰司、鎮遠、平越等衛官牛六千八百七十餘頭分給屯田諸軍。至是，詔給與之。
陞福建布政司右參議李紀為江西按察司副使，整飭饒州兵備。山西左布政司左參議李菜為貴州按察司副使，提調學校。命福建按察司僉事梁士楚駐詔安，團練民兵，兼督南路水陸官兵，給関防。從巡撫都御史何寬議也。
改神樞三營參將吳國臣為大同東路參將，陞寧夏玉泉營守備董延齡為陝西軍門標下遊擊。
廕總督漕運戶部右侍郎王廷子継之為國子生，以三年秩滿也。陞浙江嚴州府知府張任為山東按察司副使。時浙江巡按御史張科薦方面官疏至，列任名賢能陞任。中給事中趙灼等言：浙去京師数千里，任陞任未旬日，計科發疏乃在一月前，不應預知如此，恐有関節。上責問其故，科對言：前疏誤據走報人妄傳，任陞寧紹兵備，其山東新命，是未預知。上乃原之，令奪俸一月。
命：參贊宣府軍務戶部左侍郎劉璉等發龍門衞倉儲，賑濟宣府饑窘軍民。以禮部右侍郎李實使瓦剌還，言宣府甚饑。故也。
壬子勒漕運都御史張縉為民。縉，先因揚州災傷，以廬州府額輸鳳陽府倉糧米二萬五千石改作充軍，乃於揚州充軍額數之內改撥二萬五千於鳳陽倉上納，行之三年未更。於是守備鳳陽太監黃準、廵按御史趙時中皆言：欲如舊便民。有旨謂：縉擅更成法，罪之。
巡撫永平等處右副都御史李賓奏：薊州永平倉收貯海運粮多，各關營去彼路遠，官軍支運不便。乞令永平等府衛所属官吏軍民，有願借粮者，借與食用，秋成赴各倉還官，並勘出腹裏空地，宜令永平府所属並薊州等州縣原選民壯屯田。事下，戶部言：借給邊粮，恐後不能完納。宜令附近官軍於無警時月輪赴薊州關用，存留永平倉粮，以給各邊民壯屯田。宜如其請。從之。
陞山西右布政使李如檜為陜西左布政使，湖廣布政使司參政過廷訓為福建按察使，湖廣布政使司參政周士昌為雲南按察使。
甲戌遼東縂兵官都督僉事曹義奏：永樂間，開原城設立安樂、自在二州，每州額除官吏四員名，專令撫安三萬、遼海二衞歸降達官人等，其東寧衞歸降達官人等，原無衙門官員管屬，乞并自在州達官人等于安樂州管屬，其自在州官吏徙於遼東都司，在城設立衙門，撫安東寧衛并附近海州、瀋陽中等衞歸降達官人等，庶為兩便。章下，吏部移文左副都御史李濬覆審：乞如義言。從之。
以遼東都指揮同知劉遂為陜西都指揮使。遂，廬州人，父德以軍功累官潞州衛指揮僉事。洪武十三年，遂始襲職，数從信國公、永昌侯北伐有功，其女復為嗣秦王妃，故命統陜西軍衛之政。
獨石馬營守臣奏：偏嶺兒等墩瞭見境外虜寇，或五十餘騎，或二三百騎，近邊出沒。又走回男子言：朶顏衞虜酋革干台伯顏等意欲西行犯邊，見于獨石後駐牧。事下，兵部言：虜情譎詐，雖陽言西犯，實欲乘隙東寇。矧賊營離邊不遠，不可不備。上命：大同、宣府、獨石鎮守等官，整兵防禦。
癸亥命建平伯高遠、鴻臚寺少卿徐永達為正副使，持節冊北城兵馬副指揮孔時女為平陽王妃。以寧王第三女清江郡主，配西寧衞指揮陳通弟逸。第四女奉新郡主，配贑州府同知王宗旭子爽。第五女金谿郡主，配右軍都督韓觀弟輔。第六女泰和郡主，配鄱陽縣民汪彥誠子湛然第七女彭澤郡主，配龍驤衞指揮王剛姪質。第八女廬陵郡主，配蘄州衞指揮田晟弟昱第九女新喻郡主，配贛州府照磨胡羽子光。霽第十女新城郡主，配留守中衞指揮李俊子瓛。第十三女南豐郡主，配江西都指揮張祥子雯。命逸等皆為儀賓，賜以誥命。
大明太祖高皇帝實錄卷之六：戊戌春正月庚子朔。庚戌，張士誠元帥欒瑞降。初，江陰石牌民朱定者，販鹽無賴，武斷鄉曲，與石橋富民趙氏有隙，集眾相攻擊，定乃降元，授江陰判官，尋復為盜，元遣江浙參政納麟哈剌討之。定窮蹙，聞張士誠據高郵，乃遣人導士誠兵由通州渡江入常熟，陷平江，士誠署定為參政，遣元帥欒瑞為戍石牌。至是，上命樞密院同僉廖永安、判官俞通海、桑世傑出師攻之，瑞力拒我軍，攻之益急，瑞不能支，遂出降，世傑戰死。世傑，無為州太平鄉人，自少慷慨有大志。壬辰，兵起，世傑集年少保鄉里。乙未五月，與廖永安等率舟師來歸。六月，從上渡江。丙申三月，從入建康，累授昭武大將軍、統兵元帥，繼攻常州，擢行樞密院判官，及攻石牌，世傑奮戈誓必克其城，躍馬陷陣，遂死之。
丁未，置四川行都指揮使司於建昌府，以建昌軍民指揮使司及建昌前衛、寧番、越雋、會川、鹽井六衛隸之。
辛亥陞廣西左參將都指揮使范信為右軍都督僉事，廣東備倭都指揮使張通為前軍都督僉事，實授鎮守宣府副總兵後軍署都督僉事張瑀為都督僉事，俱仍鎮守備倭，以征勦兩廣蠻賊功也。
調松江府知府申綱于九江府，保定府劉觀于夔州府，大名府張璡于黎平府，湖州府李雄于石阡府，太平府同知陳碁于臨洮府，德州知州黃王鹵木于道州，新建縣知縣董緩于湖口縣，樂安縣林墏于德安縣永川縣，劉鳳于彭縣。時諸司朝覲，吏部言：綱等俱任繁劇，才力不逮，欲即覈罷，然尚可以治簡，故調用之。
以都司僉書管南直金山參將事王鼎為密雲振武營遊擊，管宣府南路參將事張文選為大同廵撫中軍遊擊，管陝西總督左營遊擊事卜應第為陝西廵撫中軍遊擊。江西撫建兵道中軍守備陶致祥為雲南廵撫中軍坐營。
丁未陞陜西行太僕寺卿吳瀚為按察使，貴州本政使司左參議諸偁為按察司副使，又廣東按察司僉事朱道瀾為山東僉事，張九敘俱為布政司左參議。瀚山西，偁、九敘俱仍本省。
△掌雲南都司事都督僉事鄭祥、都指揮使王俊、雲南廣西陸涼、越州、洱海等一十七衛及思恩州土官知州岑永昌等各遣人貢馬，賜鈔有差。
直隷隆慶衞指揮同知袁泰奏：近奉後軍都督府移文，選官軍三百人領馬於居庸關常川操備。緣本衞官軍數少，先已撥四百九十人備禦永寧，乞量發回守關為便。上以居庸關切近京師，如缺軍守備，法司以罪人應謫戍者編伍足之，已調撥者不必動。
左副縂兵署都督僉事王瑜言：淮安府清口驛至徐州房村等八驛，止設驛船，冬寒河凍，無馬逓送，而淮安東北自金城驛至山東登州府蓬萊驛凡十九驛，俱有馬驢空閑。請每驛摘撥馬驢十分之三於八驛帶管逓送，一年一更。又徐州彭城驛至德州安德驛河道俱置水閘積水，及則方通往來，而權豪之人適己自便，啟閘不時，往往泄水，漕運實艱。請加禁約，每年正月至六月，使客往來，止由陸路。命兵部從其言。
陞陜西副使劉文琦為本省布政使司參政，雲南臨安府知府王鍈本省布政使司右參議曲靖，兵備浙江嘉興府知府顧起鳳為湖廣按察司副使。
丙申戶部以邊方多故，請于山東、浙江、陜西、河南、江西、山西六司，各暫添設主事一員，以備委用，待事寧日，具奏改選。從之。
戶部覆南京總制粮儲都御史宋景奏：南京水兌正米三十萬石，原議以夏秋之間支放三月。弟異時各衛軍伍充實，近消耗損。若支放原額，非再益兩月不可。且各衛倉粮積至数百萬石，計十年方可放尽。請自明年始，倉粮挨陳放支五月，水兌五月，折銀兩月，若值閏月，本折隨宜酌支。其水兌五月，務足原額三十萬石之数，附餘米九萬石輸倉，作正放支。仍宜行南直隸、浙江、江西、湖廣撫按每歲會單至日，籍定所兌之数，某府若干、某州縣若干，并官司職名，輸納期限，送南京戶部查驗。庶各官無從規避，而臨期違悞之弊可免，舊規不廢而附餘常存也。從之。
南京戶科給事中戴銑等劾奏：四川左布政使熊佑、廣西左參政王臣、河南右參政吳愈、劉約、四川副使陳銓、僉事李嶽、陜西僉事曹玉，兩浙運使宋明、梁萬鍾，太平府知府項經、河南府知府王溥、鳳翔府知府王軒、高州府知府凌文獻、南雄府知府鄭炤、桂林府知府戴恩、慶遠府知府謝文著，皆不謹。廣西按察司武清、湖廣左參政劉聰、四川副使陳軾、敘州府知府陳瑤皆貪酷，四川右參政李旻、江西右參議黃皞、廣西右參議董榮皆罷輭，貴州副使陰子淑、山東副使李惟聰、山東運使馬祥、萊州府知府李婺皆老疾。浙江左布政使林符、貴州副使毛科、山東僉事王中、山西僉事蔡坤、陜西僉事劉道立、福建運使吳泰、常州府知府連盛、紹興府知府佟珍，皆才力不及。監察御史聶瑄等復劾奏：山西副使陳震，廣西僉事蔡鋉，登州等府知府鄭傑、馬昇、周津等五人，餘與銑等所奏同，俱請如例罷黜。吏部覆奏，上曰：朝覲考察，果有不公，宜科道紏舉。今未經考察，銑等輒先具奏，又無指實。爾等宜照前旨參詳考語，訪察實跡，務秉至公，不許偏徇枉人。
丙子，敕信國公湯和曰：今年春，命爾率諸將練兵于臨清，以備北邊。今遣使齎符詣軍，召吉安侯陸仲亨、江夏侯周德興、宜春侯黃彬還京，其所部騎兵令南安、鞏昌、河南、永嘉四侯分領之，以伺北虜消息。常宜遣人往來山東、北平大將軍所，計議邊務，慎之勿忽。
乙亥先是，大同守臣以修築大边事竣聞，上命兵部右侍郎熊繡往閱實。繡還奏謂：所築高深堅厚，視昔有加。命：加鎮守大鑑、陸誾祿米歲十二石。陞總兵官都督僉事莊鑑為都督同知，廵撫都察院右僉都史劉宇為右副都御史。其廵按恊守、分守、守備等官一百五十一人，給賞有差。今分守延綏西路左參將曹雄充副縂兵，分守固原等處。陜西都指揮僉事李能充遊擊將軍，恊同副參等官，隨機策應。從縂制軍務尚書秦紘奏請添設也。廣東道監察御史戈福病痊，復除陜西道。
科道官陳三謨、張道等紏拾工部尚書郭朝賓，南京太常寺卿王應顯、原任山西廵撫崔鏞、南京太常寺卿屠羲英，太常寺少卿嚴用和、原任太常寺少卿方九功，原任保定廵撫孫丕揚，各不職狀。得旨：朝賓、應顯致仕，鏞、用和降一級，調外任。丕揚、九功改南京別衙門，羲英留用。
辛巳賜故南京左軍都督府經歷張黻父詰人丙。黻，先任後軍都督府經歷。成化中，因申救刑部員外郎林俊，調雲南師宗州知州，尋改前職，前後歷任逾三年卒。至是，其子琳奏乞賜應得誥命。吏部覆奏言：俊劾太監梁芳自分必死，黻亦死救之，皆可謂忠直之臣。今俊已擢用，黻未用而死，而其父尚存，宜特賜誥命，使其父受封於生前，而黻亦瞑目於地下，抑可謂忠義之勸。從之。
敕兵科給事中郭鏜赴延綏等處，咨訪行軍事宜。兵部以西征將士未見成功，議遣廷臣一人往勘之。上以命鏜，賜之敕曰：比因虜賊入寇，朝廷已命將出師，聞此虜六月間又來剽掠臨洮、鞏昌、平凉之境。時趙英、魯鑑等率兵俱到安定、會寧等處，適逢其會，乃擁兵坐視，致令得利而去。今七月間，虜復從花馬池入，大掠環慶等處。其時趙輔、王越統軍已到花馬池，而馬儀、趙英、魯鑑、姜勝、白玉、楊銘等亦駐兵境上，許寧、范瑾等又各領兵沿邊防禦，使總兵等官果能運謀設策，併力夾攻，必可大捷。儻又失此機會，縱虜出入，如蹈無人之境，則邊患何時已乎。朕念地方騷擾生靈，荼毒宵衣旰食，不遑寧處，特命爾星馳以往，逐一訪勘地方虜情若何，總兵、參贊及統兵等官調度若何，勇怯若何，何人逗遛不進，何人坐失事機，何人竭忠效力，真有為國為民之心，何人推艱避難，專為畏首畏尾之計。今宜設何長策，作何處置。其愽采群議，星馳來聞。
復置曲先衛。時安定衛指揮哈三散即、思三即等奉安定、曲先二衛，俱洪武中所置，後為朵兒只巴所攻，因併曲先入安定，居阿真之地，比又為西番把禿侵擾，不獲寧居，乞復設曲先衛，且請徙治所。從之，以三即掌曲先衛事，給以印章，徙治藥王淮之地，安定衛亦徙於昔兒丁之地。
甲戌，給賜陝西、北平、山西、遼東等七都司所屬衞所及秦、晉、燕、代、肅、遼、慶、寧、谷王府護衛、議衛司軍校等綿花布疋。
甲戌，上遣都督僉事吳禎以勑書往諭大將軍徐達曰：如克慶陽，宜令右副將軍都督同知馮宗異掌總兵印，統軍駐慶陽，節制各鎮兵馬。糧餉不給，從前規措，無致傷民。鞏昌、臨洮、蘭州諸軍鎮守如故，兵不足者益之如河中，四外已寧，則以都督同知康茂才所部士卒三分之，茂才師其二往鎮山西，凡太原諸城悉聽節制，其一增守陜西，務在處置得宜，然後大將軍達、偏將軍和回京，定議功賞，俟朕與大將軍葬鄂國公畢日，大將軍當復往，定守邊之策。戍守諸將誥命悉頒其家，可諭朕意。都督僉事吳禎就令同宗異駐慶陽，平章李伯昇同都督僉事耿炳文守陜西。
閏三月辛未朔。丁丑，處州翼總制胡深言：近設關市，征鹽貨十取其一，切詳溫、台二郡產鹽，浙東、江西皆資其用，而台州道里險遠，負販者少，惟溫州吳渡通潮，而處、婺商人每至吳渡與海商貿鹽，舟行九十餘里，還至青田批驗，又百五十里方至處州，可謂勞矣。舊例二十取一，而每月所收多者百餘引，少者亦七八十引。今處州軍餉，全資鹽稅兼支，若遽改法，恐商人以征稅太重，不復販鬻，則鹽貨壅滯，軍儲闕乏，且使江西、浙東之民艱于食用。又如硫黃、白藤、蘇木、棕毛諸物皆資于彼，今稅額太重，亦恐不能流通。臣請仍從二十取一之例，鬻賣之處亦依例納稅，聽商興販，如此則懋遷之利，流轉不窮，軍用給足。上從其言，人以為便。
增設湖廣藍山縣大橋廵檢司左、右副廵檢各一員。廣東陽山縣西岸、星子二廵檢司、瓊州府苗山、蓮塘二廵檢司、廣西柳州府忻城縣長安廵檢司副廵檢各一員。
甲寅，置山東臨清縣縣丞、主簿各一員。右軍都督僉事景福卒。福，鳳陽臨淮人，洪武中為會州衛指揮同知。上初起義，福率所部從，積功至都指揮使，陞右軍都督僉事。至是卒，命有司舉恤典。
福建布政司及廵按監察御史奏：浦城、建陽二縣有強賊三百餘人，劫殺人民，焚廬舍。勑福建都司行都司選精銳官軍，委都指揮徐信率領捕之。賊若越境，則會浙江都司兵夾攻之，須盡滅乃已，毋遺民患。別勑浙江都司委官率兵臨境以俟，且並戒其約束官軍，嚴紀律，毋擾平民，違者并所管頭目悉處重法。兩都司合攻之際，毋執偏私，毋相推調，以縱賊徒。仍令榜諭所在官吏軍民，有能導引官軍擣賊巢穴者，陞賞如擒強盜例。若賊中有能悔過歸正或自首，或指引官軍擒捕，或縛賊赴官者，不問人之多寡，悉免本罪，如例給賞。
辛巳命：太監王坤督塩兩淮。兵科右給事中韓如愈催餉江西、浙江，并改折賘贖。如愈至東昌，劉澤清陰遣盜殺于車，上曰：爾何為論我劉將軍耶。通州兵噪，傷廵撫楊鶚。鶚上章自劾乞罷。上以楊鶚實心任事，不淂輒易，賜藥金三十兩。壬午，真定陷。時知府丘茂華先携家出城。縂督兵部右侍郎徐標下之獄，中軍官不聽，伺標登城畫守禦，刼標城外，殺之出茂華，茂華遂檄属縣豫為叛計，候賊数日，賊始至，馳数騎入城，收帑籍近京三百里，京師寂然不知。蠲開封、歸德、河南田租三年。
湖廣茶陵衛廣安千戶所韃軍脫火赤等詣闕言：千戶蔡青怨朝廷，削其祿俸，椎牛置酒，宴集韃靼總旗闍闍不花等，相與飲金屑酒設誓，言期旦夕為亂。上謂兵部臣曰：亂不靖則起，取亂何如靖亂。朕無負彼，彼將何為。今以茶陵衛韃靼官軍分隸長沙、寶慶、衡州諸衛，與舊軍參伍錯居，彼雖欲為亂，不可得也。乃賞脫火赤銀十二兩、鈔二十錠，遣還。
廵撫甘肅都御史許進等奏：凉州西通甘肅，東抵莊浪，綿亘三百餘里，原野夷曠，無山川之險。鎮番一衛去凉州二百五十餘里，逼臨虜境，四面受敵，防禦尤難。比來虜眾不時入寇，殺掠無筭，武備廢弛，宜得人經理。分守肅州左副總兵彭清，恊守甘州右參將郭鍧、陜西都司都指揮馬榮，綏德衛指揮吳江，俱熟知邊事，謀勇可取。欲將各官量才更調。彭清宜調凉州分守，以便東西策應。恊副員缺，不必添補。郭鍧宜調肅州分守官，不必再設。馬榮、吳江宜簡命一人，充右參將，分守鎮番，勿令分守內外官節制。事下，兵部覆奏：肅州乃甘涼屏蔽，西陲鎖鑰。今土魯番未見納欵，野乜克力臨邊住牧，西番又肆剽掠，值此多事，不可輕易。將官彭清著名西域，宜仍舊任遊擊將軍。原擬永昌駐劄，東援凉莊，西援甘州。若移駐凉州，恐永昌有警，應援不及。甘州雖有鎮守總兵，不可無恊守以備領兵。凉州雖有副總兵，不可無恊副以備調遣。改擬裁革，俱未為便。議上從之，命：郭鍧仍充右參將，分守凉州。彭清如故，馬榮充右參將，暫分守鎮番凉州，恊副別推官以往。
戊子命：中軍右都督劉江仍鎮守遼東，節制遼東都司官軍，遇有聲息，相機調遣。復都指揮同知蔡斌官。斌，先坐事調開平立功，至是宥之，調遼東都司備禦廣寧。湖廣常德府武陵縣民劉觀音保妻王女一產三男。事聞，詔：循例優給。
順天府、直隸保定、真定、河間、廣平、順德、大名、鳳陽、廬州、徽州、池州府、浙江杭州、嘉興府、江西饒州、南昌府、湖廣黃州府、河南衛輝、懷慶、開封府、山東濟南府、青州、東昌府，各奏：自五月六月以來，久雨水溢，田禾渰沒無存，稅粮無從徵納。命：戶部勘實以聞。
初，順天府府尹萬鏜條恤民隱五事：一清鋪戶以均買辦。言：兩京鋪戶，十年一清，今已逾期當清，請如正德初牌甲法。近所革投托濫免者，悉編入。二專選委以均賦役。言：州縣上均徭籍，多不如期，且各有輕重，不能畫一。請委府佐賢能者二人，分行州縣，專督其事。三發公貯以均大費。言：康陵營造供應及神馬寄養，皆倚辦昌平一州，其霸、東安等九州縣恊助未至，而昌平代應甚亟，請發府所貯皇店課銀補之，不足則繼以茶引折銀，因免各州縣追補。四溥徵解以均雇役。言：京班皂隸取給保定等七府及山東、山西、河南三省，而京差官長班則取辦順天一府，民重困，宜改徵如京班法。五蠲夫價以均恩例。言：運薪與採薪本同一事，今既罷採，則運夫宜併免。疏下所司議：獨長班難從改徵，止於本府歲輸兵部羡銀內通融代雇，而運薪夫價己徵者輸納，未徵者通七府免之。他皆可。詔：如議行。
庚辰禮部以應天、鳳陽等府連歲災旱，請行祭禱。命：南京掌府事駙馬都尉楊偉祭孝陵，南京守備成國公朱輔祭南京社稷山川，駙馬都尉游泰祭皇陵山川。禮部右侍郎王華祭江淮等神。
廵按浙江監察御史黃英言三事：一浙江麗水、瑞安縣，俱僻在萬山，民不識官府，負固為非。今雖招撫稍靖，慮難革其頑心。請於麗水縣鮑村、瑞安縣羅洋地方，添設縣治廵司及千戶所衙門。一宋高宗賜衍聖公孔玠衢州田五頃，以奉先聖廟祀，子孫世守其業。至洪武間，有王希達冐姓附籍，因得罪，沒前田入官散佃民間，陞科納糧，請撥前田，復賜孔聖子孫。一各布政司田土，自洪武初差監生分區丈量，造魚鱗圖，本府州、縣里各存一本，今世遠無存，明年例該重造黃冊，請仍舉洪武丈量圖本之法，庶田糧得清，小民不困。事下，戶部覆奏，詔：沒官田地起科納糧已定，不必更改，添設衙門并丈量田土。命鎮守副都御史軒輗會官體勘以聞。
陞直隸大名府知府高金、湖廣武昌府知府柯相，俱為按察司副使。金山東，相四川。陞陜西按察司副使吳瀚為陜西行太僕寺卿。
乙卯以旱災免陝西延安、鞏昌、平凉、鳳翔、慶陽、西安諸州縣衛所，田粮如例。
陜西都指揮傅泰、雷澤及指揮陳溥等，俱以去年虜騎入寇，行巡按御史覈實。至是，御史言：秦州、安定、會寧、通渭、秦安、隴西、寧遠、伏羗、清水九州縣俱被寇，而通渭、秦安尤甚，通計殺掠男婦三千三百六十四人，虜牛馬等畜一十六萬五千三百有奇，焚毀屋廬四千六百二十餘間，食踐燒毀，收貯穀麥等物三十六萬七千六百餘束。時泰、澤以兵千九百八十人，守備會寧。溥及肅府儀衞正曹珍、指揮徐昇、宴彬千五百人，守備安定指揮洪壽以兵三百人，守備通渭。百戶陳海、鎮撫蔣彪以兵三百餘人守備秦安，皆不能防禦，失機貽患，俱宜罪之。事下，兵部言：泰等兵備寡少，不能禦賊，情有可恕。命：各停俸一年。
監察御史劉魁廵按浙江時，有湖州民赴愬本府同知汪貴、推官周文、歸安縣知縣張璄所為貪淫橫暴諸事。下分廵按察司副使張蕙鞫問，蕙張聲勢，作威福，不得其實。貴、文坐除名，而璄還職，具獄于魁，魁因與璄舊，亦置不問。文遂訐魁、蕙不法事以聞。至是，命官往鞫得實：蕙、文坐贓除名，餘准擬魁贖杖當還職，竟降湖廣黃梅縣縣丞。
四川按察司副使李匡奏：四川軍民爭訟，不自下而上，往往至京駕虛詞，煩凟聖聽，及遣人遞回中途，又多脫迯負累遞送之人。舊例：擅動實封者，發遼東充軍。誣告十人以上并原告發回中途在迯者，軍餘調發邊衞充軍，民人發遣口外為民。切緣四川遠在萬里，此等囚徒，雖經起觧，屡見迯亡，勘合行提，連年不絕，非惟彼處不得人用，抑且長觧，被其負累。四川松潘衞并疊溪守禦千戶所，極邊地方番蠻不時出沒，係急用人守備去處。乞勑法司計議，將四川軍民人等，擅動實封告訐詞訟者，無分虛實，俱改發松潘衞充軍。其誣告十人以上并原告發回中途在迯者，無分軍民，俱改發疊溪千戶所充軍。填實邊方，控制番蠻，實為便益。都察院右都御史陳鎰等奉詔議：匡所奏，除機密重事許奏，及于例不應充軍者難准外，其餘例該充軍者，宜准所言。今後四川軍民人等，果係擅動實封，及雇人遞狀，驀越訢告并主使教唆、捏詞、寫本狀者，决杖一百，改發松潘衞充軍。其軍餘人丁驀越赴京誣告，十人以上并原告發回，中途在迯者，改發疊溪千戶所充軍，民人仍發口外為民。從之。
先是，成化間以建州夷人遮殺朝鮮貢使，有旨：命於遼東之東八站南別開新道，添設城堡，以便朝鮮往來。至是，遼東鎮廵等官奏：鳳凰城及鎮東、鎮夷二堡已如原擬築完，其餘三十二墩臺次第修築。瞭望操守之人，止可就招集軍士內摘發，不宜抽補屯軍。鳳凰城該撥軍六百名，鎮東、鎮夷各三百名，俱属定遼右衛帶管，仍令都指揮一人提督，其馬匹就夷人貢馬內給俵，不必赴京関頜。下兵部覆奏，從之。
己未以山西沁源、靜樂等縣多盜，停守巡及兵備守備等官俸，令戴罪勦賊。改四川巴縣、來鳳驛壁山縣。
陞雲南按察司副使荊茂、陜西副使李遜俱為按察使。戶部郎中李祥、河南府知府劉瓛俱為布政司左參政。茂浙江，遜四川，祥廣西，瓛陜西。
甲寅以水災詔：淮安所属州縣及揚州之寶泰、鳳陽之泗時、五河、徐州之蕭碭改兌米於德州倉，支運二萬石，仍如例蠲也。
壬寅廣東廵按王命璿奏：奴已歸巢，兵難深入，須于煖宰、粆憨等酋撫令解散，選一戰將，置重兵控持開鐵要害等處，密諭屬國率兵助剿。北關扼其西，朝鮮擊其東，而我合重兵鼓行而前，或置伏據險，或從徑襲虗，然必餉足而後兵強。我祖宗朝不愛冏金，內帑周給各鎮，隨收潮河川之捷，成瓦剌之功。即如寧夏費餉二百萬征，播費餉二百餘萬，救朝鮮，首尾約費七百數十萬。今遼事視前，孰緩孰急。且真永等處募兵、延綏等處班軍，俱出赴援，內地空虗。如東北黃土嶺、一片石、太平、石門、燕河、牆子路、喜峯路、義院口、古北路諸處，西北則南山隘口、獨石、張家口、青龍橋、蘇林口、灰嶺、鴈門、八達嶺、糜谷子、滴水崖諸處，隣三衞枝附，係陵寢肩背三十里外，即為遠邊，安知奴無壻夷之姦，透漏勾引，窺虗攔入者至古北路一口，春夏洪潦，馬不能渡，秋冬沙磧平坦，抵京師百餘里耳。宜廣募精兵，別設一大將統領，以防虜騎衝突，于此時尤為急也。
勑甘肅鎮守太監覃禮、總兵官東寧伯焦俊、廵撫副都御史唐瑜嚴督各該分守守備等官，嚴飭兵備，以防虜寇。仍勑陜西、寧夏、延綏各鎮守總兵、廵撫等官，整兵策應。以甘肅哈密累報警急也。
丁巳陞陝西按察使蔡應揚為左布政使，湖廣岳州府知府張瀾為陝西苑馬寺少卿。
壬辰廵撫遼東右副都御史彭誼等奏：頃者，六科給事中言：遼東總兵官都督同知歐信操守有餘，精力不逮，欲取回京。兵部以：信雖老未衰，行令廵撫等官覈實。今遼東屬衞官軍耆老人等五千餘人，皆言：信忠謹謀勇，威著夷虜，親冐矢石，累立戰功，年雖六旬，馳驟騎射，力勝壯士，恐無故取回，邊人失賴。且夷情險譎，非久處邊疆，老於兵事者，不能制之。信誠可用，而信亦上章乞退。事俱下，兵部言：信居遼東，得上下心，似難更易，宜仍留鎮守。從之。
丁巳封代府宣寧王遜炓生母徐氏為代簡王夫人，賜之誥命。楚王季埱奏：弟大冶王季堧擇武昌護衞指揮同知翟政妹為妃，婚期在邇，不意叔崇陽王孟煒薨逝，季堧應持服，未敢成婚。上命禮部定議言：王於崇陽王當服期年，緣崇陽王未薨逝之先，君命以下節冊至日，合令妃翟氏拜受，候服滿成婚。從之。免浙江、江西、南昌等府属縣去年災傷無徵，秋糧六十萬五年餘石、馬草二萬八千餘包。杭州、南昌等衛所并直隸九江衞屯糧三十萬五千餘石、馬草二萬八千餘包。
宣府總兵官永寧伯譚廣等奏：洗馬林實要衝之地，而堡稍近內，宜徙置北邊十五里，以鎮虜東孤山二堡官軍歸併於彼守備新河口及西陽河二堡，亦臨要害，宜摘撥萬全右衛及懷安衛軍官，益彼守備。東孤山舊堡既革，宜於北築墩臺一所，常峪口臺至東高山臺，相距遼遠，宜於其中增築墩臺一所。官軍原領牝馬有生駒者，欲如京軍例，送太僕寺兌換牡馬騎操守瞭旗軍，每墩八人，遇冬風雪寒冷，不勝艱苦，宜增至十二人，分兩班，一月一更，下班之日，不得差遣。上皆從之。
廵撫南直隸都御史朱瑄奏：太倉、鎮海二衞軍民雜處，宜增設一州，割崑山、嘉定、常熟三縣附近人民三百十二里屬之，而領崇明一縣。下戶部覆奏，從之，命名太倉州，隸蘇州府，設知州、同知、判官、管粮判官、吏目各一員。二衞軍儲倉及太倉衞學并稅課局，俱隨州改。其陰陽醫學并僧道正司并增設如制。
甲辰東寧伯焦禮卒。禮，字尚節，山後廣寧人，指揮僉事捌思台之子，都指揮同知謙之弟也。洪熙元年，謙沒，子幼，禮借職襲指揮使，屡樹邊勳。謙子既長，上命還其職，念禮之功，仍命襲其父職，為通州指揮僉事。宣德二年，命往遼東操守，生擒虜寇，陞世襲指揮使，尋命守備寧遠，後以獲虜功，累遷至右都督。正統十四年，率兵擒斬達賊，獲其馬牛兵器甚眾。命充左副總兵，仍守備寧遠，尋復獲其酋長，進陞左都督。天順元年，上以禮久任邊事，積有勳勞，特封奉天翊衛宣力武臣，特進榮祿大夫、柱國、東寧伯，食祿一千二百石，子孫世襲，授以誥券。禮，有膽畧，精騎射，善以寡擊邊眾，邊方賴以寧謐者十餘年。至是卒，上輟朝一日，追封東寧侯，謚曰：襄毅。遣官諭祭營葬。孫壽。嗣。
樂平王冲烋奏：臣昔奉命隨兄韓王之國平凉、平凉地寒，而臣體素弱，故致氣疾久弗能瘳。屡乞徙善地，未獲俞允。雖荷蒙遣醫調治，然暫淂稍愈，遇寒輒發。矧平凉為切邊小郡，韓王及臣等郡王、將軍歲祿民已不堪，加以胡寇之擾，軍馬守禦数萬之需，皆于此取給。臣誠不忍見其展轉于溝壑也。伏乞聖恩俯憫，如代府宣寧等王例，徙臣于溫煖通舟楫之所，一則甦陝西罷敝之民，一則延愚臣暮年之命。事下，工部請：允其奏，徙于廣東韶州府，仍勑廣東三司為建府第。從之。
詔：陝西廵按御史械繫延綏遊擊徐綱赴京。綱，先任大同守備，殺胡堡軍丁劉大倫生擒，虜單騎遊塞內者，曰燒漢，兄以盔甲馬匹來贖。綱利其物，縱燒漢去。縂督楊愽請：嚴懲綱以警貪玩，仍依生擒例錄大倫以倡勇敢，乃可革大同積習之弊，以峻中外之防。故有是命。
廵按直隸監察御史魏景釗言：近聞迤北虜酋滿都魯等久屯境外，萬一擁眾來侵，無以制馭。今居庸東西関隘軍馬既缺，而糧草亦少。如黃花鎮與白羊口、倒馬関俱無積蓄，紫荊関雖云有草，而浥爛者多，於今無事，尚為不足。設有警急，何以為備。請勑戶部計議，令以附近州縣已會計坐派未收糧草，量為改撥各関并前會計者上納。其黃花鎮等處，亦置草場，及盤驗紫荊関浥爛之草收貯，其可用者備支。戶部議：以為：古北與密雲縣倉，居庸與昌平縣倉俱相近，且密邇京師。若紫荊、倒馬等関則皆內地，又與易州、涿州、良鄉等倉相近，設若行軍，猶可給濟，惟白羊口、黃花鎮先有積蓄，近以出軍不由此地，故至腐爛，自後會計者少。今請移文順天府，令如所奏上納各倉，以備供給。如糧少，則於昌平、居庸、隆慶倉支給。其欲立塲收草，宜令廵撫官相度處分，查盤草數，恐勞人無益，不必行。詔：如議。
癸酉命：陳濬為後軍都督僉事，充參將，代副總兵都督僉事方政提督開平、獨石、長安嶺、永寧諸處廵邏備禦。濬先任都督在交阯，坐失守下吏。後上知事非濬得專制，遂原之，命以為事官，從方正立功自效。至是，召政還京，擢濬代總其事。
桂林府理定縣主簿楊時敏以罪謫戍雲南。時敏，延安府宜君縣人，有母居家，年八十餘。時敏上言：不歸省者九年矣，願便道省視，而後赴謫所。上憐其母老，許之，且復其官，俾遂祿養。
丙辰陞副總兵管分守宣府東路右參將事都指揮同知潘忠仍以副總兵管分守遼東錦義右參將事。大同迎恩堡守備署指揮僉事計安國署都指揮僉事充大同兵車營遊擊將軍。湖廣清浪守備署指揮僉事成大儒署都指揮僉事廣東都司軍政僉書。
癸亥以貴州徭亂，免思明、鎮安等府州司縣正官入覲。上諭：戶部：宮用米缺，可亟選堪用者千石以進。朕聞倉積無二三年之蓄，可乎。爾等國計是職，當思所以處理充蓄之計。尚書高燿等因條上八事：一歲運漕粮，自非灾傷重大，不得輕議改折。一官軍月粮願支折色者，酌量米價給之。一粮運掛欠者，除照例提問外，仍嚴限追捕。一粮船漂沒，曹司督工補造本幫出銀補粮，不得從官旗假名侵費。一在京班軍并做工官軍行粮，每月仍支折色銀四錢，永為定例。一行催各司府積欠絹布，毋令倚辦幣銀，致虧國課。一裁革光祿寺大常寺廚役、錦衣衛官校、各監局匠役，帰其廩食於官。一清查各營衛官軍食粮實数，以防虐冒。疏入，上曰：近年各部條奏題覆諸務，徒只說過未見力，為此國計，此弗要比。爾部中及各衙門，俱湏實心體國奉公以求裕。命：廣東總兵俞大猷移住潮州，裁革南贛守備，改設參將，以萬安守備蔡汝蘭充之。從兩廣守臣請也。命：南京提督操江臨淮侯李庭竹陞遼陽副總兵署都指揮僉事郭江為署都督僉事，俱充總兵官，庭竹鎮守湖廣，江鎮守陜西。
向高等復為雲南請帑，言：前此所發，皆川貴之餉，雲南未沾分毫，况遼民賑濟銀，復那作屯田之用。今戶部所請十萬，雖充雲南兵餉，實留此賑濟遼民，即將兩廣遼餉抵觧雲南，是亦兩利之道也。謹將原票改正請旨。上從之，以許發雲南帑金五萬兩，留賑遼民。命該部行文兩廣總督官，於遼餉內對支五萬兩，解給雲南。
開中長蘆官鹽五十萬引，於北直隸、陜西饑荒府縣，召商納米。保定府、天津衛每引四斗，河間府、涿州三斗五升，延安府五斗，無米納銀三錢，以備賑濟。
兵部尚書董漢儒等覆貴州總督楊述中疏謂：黔圍解而復急，督臣蒿目于無餉無兵，且援征播故事以請。第播州搗巢，不妨以持久困之黔，則呼吸危亡，萬難停待。征播當全盛之日，兵餉自易凑手。今各處民窮財盡，調發一空，若必待調兵滿三十萬，而後舉事，此無救于黔，而禍已中各邊腹矣。現在楚報兵五萬，粵西報兵二萬餘，酉陽、石砫土兵及黔之餘燼應不下三萬。黔南亦屢報赴援，諒不下二三萬。督臣宜急走慶遠、平越之間，聯三路聲勢，通會城消息，多方赴援，出之水火。前臣請帑金三十萬，尤懇皇上慨發，以解西南半壁之懸。至督臣請令滇南鎮守總兵沐昌祚移駐霑益州，廣西縂兵紀元憲移駐泗城州，湖廣縂兵馬炯移駐偏橋，以便進取，以壯聲援。亟祈明旨申飭。若逗遛悞事，責有所歸。得旨：貴州望救甚急，奏報見在各兵，著縂兵官作速督發，移鎮調度。鄰省縂兵官提兵就近，以便策應，不得違悞。
乙丑，設北京壩上、義河北、高汗、石橋南、石渠、黃土、北草場七倉，置倉大史、副使各一員，隸北京順天府。改貴州普安衛醫學為普安州醫學。
陞順天府三河、延綏高家堡、甘肅紅城子等處守備指揮僉事趙應時、徐綱、鄭經，俱署都指揮僉事，充遊擊將軍。應時昌平，綱莊浪，經甘肅。
丙午冬至令節，祀天于圜丘。遣安遠侯柳祚昌、陽武侯薛濂、懷寧侯孫承廕、靈璧侯湯國祚、撫寧侯朱國弼、南和伯方一元、忻城伯趙之龍、成安伯郭邦棟、彭城伯張嘉猷、靖遠伯王永恩、清平伯吳遵周，祭長陵、獻陵、景陵、裕陵、茂陵、泰陵、康陵、永陵、昭陵、定陵、慶陵。遣右都督李承恩、指揮同知李大本祭恭仁康定景皇帝陵寢，哀冲莊敬二太子寢園。
甲申，上獵近郊，經白河之。上，顧侍臣曰：朕昔靖難時，嘗冬月欲度此擊敵，甫至河而氷合，遂濟師勝敵，當時亦豈計有今日。然神明之相，未嘗忘也。遂親為文，遣都督談廣以特牲祭河。都指揮僉事田真卒。真，兗州府魚臺縣人，幼習騎射，從軍為總旗，守居庸關，從征山後，轉攻七渡河，至渾河，多効勞勩。上舉兵靖難，真從諸將克東河，陞百戶，大戰靈壁，真提槊衝陣，敵為披靡，累陞隆慶衛指揮僉事，以平交阯功陞都指揮僉事。至是卒，子昇襲指揮使。時有馬俊者，濱州人，與真同立戰功，累官金吾左衛指揮僉事，從平胡，陞本衛指揮同知，卒人尤稱其勇敢云。
丙辰陞福建福州府知府陳勉為河東、陜西都轉運鹽使司運使，兩淮都轉運鹽使司同知畢亨為本司運使，南京戶部郎中周道為遼東行太僕寺少卿。
丁丑海西劄真等五衛野人女直指揮吉當加等，荅失山等二衛女直指揮奴滕哥等，并雲南騰衝守禦千戶所龍川把關土人頭目孟壽各來朝貢馬，賜綵幣衣帽等物有差。
庚午陞兵科都給事中柴昇、陜西延安府知府李延壽，俱為右參政。昇山東，延壽、河南監察御史郭鏞為山西按察司副使。
辛酉，賜國子監琉球、雲南生益智每等九十二人夏衣。陜西行都司都指揮王貴言：寧夏、甘肅等衛地臨邊境，宜於平凉、慶陽運粟五六十萬，以備兵儲。從之。開平備禦成安侯郭亮言：開平軍少，不足調用。洪武中嘗分開平衛五所軍隸山海衛，宜令復舊。從之。
整飭邊備兵部尚書王復奏：延綏慶陽東西二路沿邊城堡共二十七處，其間榆林、龍州等城、孤山、府谷、神木、栢林、高家、波羅、大兔鶻等堡及定邊營尤為緊關要害。達賊不時出沒之處，苟非得人，恐難戰守。臣會總兵都御史等官，推得指揮使等官：神英等十員，年力精壯，驍勇有謀，乞陞署職，令操守分地。以神英、劉寵仍守榆林城，岳嵩守龍州城，耿雄守府谷堡，朱政守神木堡，東鉉守栢林堡，隋能守高家堡，劉釗守波羅堡，傅英守大兔鶻堡，廖斌守定邊營。事下，兵部覆奏：神英、傅英、劉寵、耿雄、東鉉、廖斌，屢被眾薦，才識尤長，宜陞署都指揮僉事。隋能、劉釗、朱政、岳嵩，宜仍舊職操守。從之。
久雨，水决武清縣筐兒港、漷縣中馬頭、小蒙村、河西務上馬頭隄岸共二十二處。詔修其易為功者，其功力繁多者計費以聞。
辛酉戶部言：山東州縣為賊殘破者，半稅已盡免，而輸邊及京不免者，計七十八萬八千四百有奇。若派之他州縣，則是以半山東之民而供全稅，將不堪命。且使近日蠲免詔旨，失大信於民，所損非細。宜以布政姜洪所奏，酌其緩急，以為徵免。兌軍未折銀十萬石之外十八萬石暫令停徵，而於臨德二倉支運補數。宣府米麥折銀减常價二錢，而以十之二兼輸遼東，以折布鈔。京倉粟豆及各塲草積聚尚多，其粟豆二千四萬石、草二十七萬束，亦俱免解，而以免解糧草均派京通，以補不免之數。庶山東民力少寬矣。從之。
辛亥南京吏部尚書曾同亨，太子少保南京戶部尚書張孟男，總督南京糧儲南京戶部尚書兼南京都察院右副都御史王基各以考察自陳乞罷。不報。
陜西、四川二都司率馬步官軍征討西番東峯里、烏雜山及水扶州、羅家、毛工等族及祈家溝、丹堡等處，破之，獲男女一千六百七十餘口，其一十四族五百九戶內附，編籍輸賦。
癸未，四川都指揮使瞿能率各衛兵討月魯帖木兒，至雙狼寨，攻破之，擒偽千戶叚太平等，其眾大潰，月魯帖木兒遁去。能督兵追捕，進攻托落等寨，拔之。月魯帖木兒復遁走，能復追之，轉戰而前，破水寨關及上匾寨，進至打沖河三里所，與月魯帖木兒遇，大戰，又敗之，俘其眾五百餘人，溺死者千餘，獲牛馬無筭。官軍入德昌，知府安的渡打沖河遁去。能遂調都指揮同知徐凱分兵入普濟州搜捕之，復駕橋於打冲河，遣指揮李華引兵追托落寨餘孽，進至水西，斬月魯帖木兒把事七人，其截路寨土酋長沙納的等皆中矢死。能還攻天星、臥漂諸寨，皆克之，先後俘殺千八百餘人，月魯帖木兒復遁入栢興州。
甲子命：金吾右衞帶俸都指揮僉事姜脫赤火子名安襲為本衞指揮使。羽林前衞指揮使劉忠兄原、府軍後衞指揮同知祝海子廣、王貴弟政，金吾前衞指揮同知彭得姪能，虎賁左衞指揮僉事張貴姪斌，旗手衞指揮僉事汪友子全，濟州衞指揮僉事馬俊子麟，俱襲職。旗手衞指揮同知楊興、金吾左衞指揮僉事蔡得、原羽林前衞指揮僉事吳福，俱自陳老疾。命：興之孫真、得原之子敬、福之子秀代。
湖廣左布政使李旭卒。旭，字彥昇，江西贛縣人，以國子生釋褐為福建道監察御史。秩滿陞湖廣按察使。既至代還，改山東，又代還，需次吏部。未幾，陞今官。久之，致仕。至是卒。旭貪婪無厭，積至鉅富，屢以厚賂獲高擢，卒獲老死牖下，幸矣。
戶部尚書張鳳等奏：今年應賞軍士冬衣、布花，除後軍都督府所属大寧、萬全二都司并通州右等衛所，至期如例給賞外，其陜西都司行都司所属衛所該用綿布四十萬匹、綿花二十五萬斤，先儘本處官，有先在支用，仍於河南布政司今年稅粮內折布二十萬疋，儹運赴彼收貯備給，復有不敷，欲如例綿布每疋折鈔五錠，綿花一斤折鈔二貫，從給之。山西都司瀋陽中護等衛及平定州、廣昌、蒲州三千戶所該用綿布十五萬疋、綿花六萬九千七百餘斤，皆於山西布政司見有內支不敷，亦如例折鈔。欲先移文各布政司預備，庶不臨期誤事。從之。
命：寧陽侯陳懋、安順伯薛貴子孫皆世襲其爵。陞都指揮同知婁鬼里、嚴宣，都指揮僉事劉聚、吳守義俱任左府，嚴宣任右府，劉聚任南京左府。賜公、侯伯、駙馬、都督、尚書郎、都御史、通政使、太常寺、大理卿每員羊一牽、酒五瓶，順天太僕寺、鴻臚寺、國子監、翰林院、欽天監、太醫院、大典、宛平二縣正官每員酒二瓶，每二員共羊一牽。建州等衛指揮同知不蘭乞、遼東叛虜楊木荅兀等遣人來朝，賜鈔幣表衷有差。夜有星大如鷄子，赤色，見北斗。
實授試監察御劉憲、鄒魯、王相、唐相、暢亨、王嵩、陳景隆、呂璋、陳壁為監為監察御史。憲、魯廣西道，王相、唐相山東道，亨陜西道，嵩雲南道，景隆、璋廣東道，壁江西道。
命：宣府展築張家口、常峪口、雞鳴驛三堡，調葛峪堡騎兵二百往守常峪口堡。從守臣言也。
庚戌，兵部奏選武職。上命皇太子選。遂以金吾左衛故指揮使馬亨弟真，羽林前衛故指揮使丁貴子泉，金吾左衛故指揮同知楊得勝子海、耿友子名，金吾右衛故指揮同知鄧信弟智，府軍右衛故指揮同知郭得青子安，燕山右衛故指揮同知李五十八弟福，濟陽衛故指揮同知成哈失台子曲里不花，金吾左衛故指揮僉事脫歡子保保，大都里苐七十祖肆姪順，済陽衛故指揮僉事杭卜顏帖木兒子打蘭俱襲職。遣中官尹鳳等賜朝鮮國王李祹綵幣表裏，并賜其使鈔幣，俾隨鳳等歸。
是月，河南睢及儀封、杞縣、考城、太康、洛陽、靈寶、嵩縣、新安八縣雨雹傷麥。
大明英宗睿皇帝實錄廢帝郕戾王附錄卷十四：景泰元年九月壬寅朔，太上皇帝居南宮，命監察御史陳述等於各布政司清理軍政。述江西，張奎陜西，項總河南，應灝福建，胡瑞湖廣，李玘山東，楊進四川，畢鸞山西，盛騎浙江，劉訓廣東，金愷直隷楊州等府。
陞山東副使顧褒為福建參政，常州府知府穆煒、潞安府知府麻永吉各副使。煒河南，永吉山西。
湖廣散毛宣撫司宣撫覃斌、大旺安撫司安撫田正各上疏言：忠建宣撫司土舍田本忠向因謀叛，官軍討破之，奪其印章，貯湖廣布政司庫。今復領印歸巢，吞噬鄰寨，乞行天討。上以其事情未明，下鎮廵三司議處，仍令窮治宣撫司復印之由，及連年玩寇，有司廵按御史具以狀聞。
以冊立覃恩，廕兵部尚書兼都察院右都御史毛伯溫子朴，戶部右侍郎高公韶子釪，禮部右侍郎蔡昂子應炎，工部左侍郎兼都察院右副都御史顧璘孫履祥，通政使司通政使許紳姪沐，太常寺卿兼翰林院侍讀學士陸深子楫，順天府府尹邵錫子淮，應天府府尹袁擯孫勿，南京光祿寺卿楊惟聦子文祥。廵撫山東右副都御史曹蘭孫文，廵撫大同右副都御史史道子直臣，廵撫江西右副都御史胡岳子錬，撫治鄖陽右副都御史王以旂子管，廵撫遼東右副都御史劉漳子思正，廵撫河南右副都御史胡纘宗子初，廵撫山西右副都御史路迎子桂，廵撫江西右副都御史王暐子誠，俱為國子生。
廵按湖廣監察御史王瀛等奏：賊首石和尚集眾千數，燒刼四川大昌縣治。瞿塘衞指揮曹能、柴成、夔州府通判王禎率官軍民快往禦之，被殺者六百餘人。禎與奉節縣典史并百戶二人俱遇害。因劾：能等易敵傷威，及瞿塘衛掌印官隱蔽賊情之罪，請治之。事下，兵部尚書王復等請：勑提督湖廣軍務尚書白圭等議：留京營及山東官軍分往賊人行刼之所，運謀勦殺。仍請勑四川守臣馳赴夔州，調兵恊勦，及移文都御史王恕停能等俸，俾戴罪殺賊，兼守護城池。從之。
調後軍都督府經歷張黻為雲南師宗州知州。黻以員外郎林俊言事下獄，上疏言：今三邊未靖，四方災旱，軍民愁苦萬狀。凡有祿位者，惟恐陛下不得盡聞，時事不能盡言耳。使言之而反得罪，則遠近相傳，以言為諱，豈朝廷之福哉。乞察俊愚直，恕其僣越，使士氣益張，讜論無隱。詔：責其回護，并逮于獄。法司擬：贖杖還職。命：杖之三十，調外任。吏部擬：山西石州，再命調遠方，故改師宗。
甲戌，賜翰林應奉荅祿與權致仕。與權，河南永寧人，愽學強記，善諧謔，仕元為河南北道廉訪司僉事，以故官赴京。洪武六年，授秦府紀善，改監察御史。七年，除廣西按察司僉事，未之任，復為監察御史，擢翰林修撰，尋降典籍。九年，陞應奉。至是，以年老致仕。
辛亥黜蘇州督粮御史李遂為民。遂應召至涿州，請符騐関防。上怒曰：遂未經謝恩，輒用新銜。又九月中聞命至今始至。其下吏部該科查究以聞。於是尚書夏邦謨、都給事中張秉壺等覆言：南都去京陸路僅三千里，遂候代兩月，即未必規避，亦宜量罰。上謂：國事方急，遂聞召遷延，非人臣礼，令革職為民。以科部臣回獲，奪邦謨俸三月，該司官及秉壺各半年。陞都察院右副都御史梁尚德為工部右侍郎，陞福建左布政使王積為都察院右副都御史，巡撫山東。以旱灾免四川重慶府江津等十二縣，及重慶衛稅粮屯粮有差。
放太子賔客梁貞還田里。貞字叔亨，紹興新昌人，元至正中為國子監生，端愨寡言，時之碩儒多愛之，由國子伴讀授太平路儒學教授。上之克太平，貞與諸儒迎見，所言輙援詩書，有根據，上悅之，命為江南行省都事，遷湖廣按察僉事、兩浙都轉運鹽使，拜國子祭酒、太子賔客，日侍太子讀書大本堂。至是坐事放歸田里，後卒於家。
左參將都督陳友奏：官軍欲往平越、草塘等處撫捕苗賊，有原調南京錦衣衛并應天府帶管韃官頭目等八十五員，畏懼脫逃。兵部議：宜行南京錦衣衛、應天府作急挨補，追要原關馬匹軍器，遣人拘送貴州總督等官處，量情懲治，仍調殺賊。從之。
召四川總兵楊宏還，以都督陳珣代之。停都御史高崇熙俸。四川賊自合州渡江，陷銅梁、榮昌二縣，殺驛丞侯忠等，遂趨內江、遂寧、安岳，直入樂至中江、金堂等縣。廵按御史王綸以聞，因劾：總制尚書洪鐘、都御史高崇熙、總兵楊宏、副使馬昊等十二人，縱賊失事。副總兵王憲偽病，俱宜罪。兵部議：以鐘既取回，昊等宜革冠帶，并崇熙俱停俸，而舉珣代宏，恤忠如例。從之。會鐘等奏：憲等於渠縣磨子溪等處擒斬賊千六百二十餘人，為鄉兵所奪去五百五十餘級，投降六十六人。宏等擒斬七百八十餘人，且陳二餘黨撫散盡，惟廖麻子千餘人，疑懼不從，殄滅非難。兵部復以具請。得旨：斬獲功次并鄉兵搶奪之故，紀功官勘明以聞。未獲殘賊，令總制都御史彭澤速督鎮廵總兵等官剿絕，以安地方。
庚申常州府江陰縣民言：本處順塘河長十里許，東接永利倉運河，西通夏港及楊子江，可通舟楫，灌溉田畝，近為沙土淤塞，乞勑廵撫侍郎李敏勘實開通，以為民利。從之。
己卯擢廣西參政陳鑣為本省按察使，雲南尋甸知府竇鎧為本省副使，福建泉州知府王猷為本省副使。
壬寅四川播州宣慰司、湖廣施州衛、忠孝、大旺、高羅三安撫司、貴州程番府小龍番長官司，各遣人來朝，貢馬及方物，賜綵叚絹鈔有差。
己亥復除雲南按察司僉事翁遂、廣西僉事李元于廣東，福建僉事張鸞于舊任浙江僉事錢山于江西，遂鸞理屯田。
行在兵科給事中鄧崙奉使大同回，言軍情三事：一大同設草塲，每歲收草一百七十餘萬束，以備軍用，惟令本府委官收放，更代不常，為弊不一，請設官以專理之，庶無侵欺。一永寧、隆慶諸衛官軍俸糧每月於宣府通州關支，相去近者百餘里，遠者三四百里，山坂崎嶇，挽運艱苦，糧米不能悉致，多將低價貿易布鈔，以此軍食不足，請於宣府糧多倉分，轉運赴糧少衛分收貯支給，仍運京倉米於隆慶衛供應為便。一口外自岔道抵宣府驛傳馬匹傳致命令，飛報軍情，送迎使客，晝夜不息，宜量加料草，仍令廵按監察御史點視，其有飼秣不如法者，罪之。事下行在戶部集議：請添設大同草塲官攢，鑄降印信，永寧、隆慶諸衛俸糧移於附近懷來、昌平諸倉，關支驛馬加料豆，宜如所請。上悉從之。
陜西廵按御史郭圻奏：陜西臨洮、鞏昌等處與四川接壤，奸民往往闌出邊關，私易茶馬，宜於川陜孔道置兵防守，仍專設四川兵備一員，兼攝私茶之禁，季終籍所捕獲多寡，以定殿最。戶部覆請，從之。
丁卯戶部奉旨議府部等衙門所奏清理屯田事，謂：遼東、山西、陜西、湖廣、廣西、雲南、貴州俱有兵荒，恐差官勞擾，宜暫停免。其餘諸處請量差本部郎中及科道官，悉依原擬行事，南京官不必差。江南及各屯田數少之處，請止差給事中，往會清軍監察御史理之。上曰：兵荒暫免差官。屯田數少處，選差戶部官一員，會同清軍御史，用心清查，不許虛應故事，如有不稱任使者，參究以聞。
陞都司僉書高崇義，寧夏西路，王承運、山海關劉應魁、甘州宗維城、馬水口、劉汝化、古北口、馬載道、寧夏、寧州祁繼祖、莊浪王承恩、莊凉高承勳，大同入衞沈應乾，昌平標兵張萬壽、天津海防胡應武，甘肅鎮夷楊四知、保定騎營胡國賢、陜西紅水河、靳廷桂，真定標營，張承業、薊鎮左車營吳進忠、山西老營袁信宣大標下吳周支，真定車營桂聯芳薊鎮、灤陽、董平、天津海防各遊擊將軍。
緬賊莽酋犯永昌、騰越。先是，永昌參將已裁革永騰，獨守備一人。撫臣劉世曾請：以湖廣參將鄧子龍為永昌參將，南京小教塲坐營劉綎為遊擊，管騰衝守備事，使之募兵防禦。報：可。
陞浙江嘉興府知府黃懋為福建左布政使，郎中趙象為左參議，監察御史陳璞為福建按察使，馮傑為廣東按察使，通判蔡雲翰為福建僉事。復除湖廣右參政戴弁、雲南右參政嚴頤於廣東布政司，河南副使丘俊於福建按察司，陝西副使傅吉、僉事戴謙於廣東按察司。時監察御史周鑑言：福建、廣東布按二司官俱以失機革去冠帶捕賊急，宜擇人補缺視事。吏部因舉懋等以聞，故有是命。
時撥京營官軍營建太廟後殿，保國公朱永請人月給口粮四斗。戶部以為太多，命與三斗。命浙江都司署都指揮僉事張洪、管理本司事，錦衣衛帶俸都指揮同知何忠、都指揮僉事昌佐、府軍右衛帶俸署都指揮僉事楊泰，俱銓註各都司僉事管事。忠河南，佐四川，泰江西。命遼東三萬衛故都指揮僉事張瀚之弟濟襲原職指揮使。
壬辰旌表南昌府武寧縣民陳仲賢孝行。仲賢母屢病，屢刲肝及股，煮食之皆愈。事聞，召至京，擢為鴻臚寺司儀署署丞，賜冠帶，命馳驛歸侍母，仍旌表其門。是日，皇太子陞戶部主事張讓為湖廣按察司僉事，禮部郎中王宴為陜西布政司右參政，調浙江按察司僉事郭繼宗為山東按察司僉事。
丁巳陞山西右布政使石璞為本司左布政使，右參政楊鼎為右布政使，知府葉宜為浙江左參政，給事中陳浩為福建右參議，廵視銀礦馬諒為山東左參議，員外郎朱弼為廣西按察司副使，監察御史邢端為湖廣副使，韓陽為僉事，提調學校。蕭鸞為廣西僉事，提調學校。評事馬嵩為福建僉事，提督屯種。復除僉事楊輔於廣東。從吏部會廷臣薦舉，及親喪服闋也。
原任廣西廵撫兵部右侍郎楊芳卒。芳，四川巴縣人。萬曆五年進士，繇鄞令擢戶科給事中，出備兵頴州，歷大參，以雲南左轄為右副都御史，撫廣西，晉加少司馬云。
以四川思南府宣慰司水德江等十三長官司及鎮遠州隸湖廣，其五砦長官司隸辰州衛。
建昌衛指揮使安配、烏撒軍民府前宣慰使阿么、沐川長官德聚、隴木頭長官車落弟、蒲亭、程番長官程谷、秀岳希蓬長官蒲送、靜州長官非車子車送及奉議州土官黃世鐵、泥溪長官司土官王鳳遣子王凰、馬湖府知府安仁、尋甸府土官沙姑遣把事李不花、臨安府土官甥祿勝來朝，貢馬，詔賜錦錡及鈔錠有差。
以松潘遊擊將軍都指揮僉事張麟充恊守松潘東路左參將。廣東高州府、陽春、西山諸處巢賊趙林花等糾眾攻城，刼庫殺人，與德慶州、東山、南鄉諸巢賊首鳳二全等相倚煽乱有年。提督侍郎陶諧奉詔調兵定畫分道，剋日同進，破巢寨一百二十五，擒斬三千八百人，俘獲男女三千七百餘人，以捷聞，且敘御史周煦以下諸臣之功。上曰：此舉斬獲七千餘徒，功誠可嘉。第其初賊勢猖獗，皆由撫按守廵、兵備、守備等官因循避難，不為地方之慮所致，不獨兩廣為然。其先賞諧及縂兵仇鸞各銀二十兩、紵絲二表裏，周煦十兩一表裏，亟令新任廵按御史備查先年養寇官員并今功次罪狀以聞。
壬午禮部尚書徐瓊等以清寧宮災，上疏言：今歲正月以來，貴州安南衛等處火災，延燒千餘家，焚死百餘人。江西南昌縣等處暴雷雨大風火災。直隸壽州、河南汝寧府等處雨冰雹傷稼，擊死人畜，大風拔木。山西、陜西地震，天鼓鳴，黑霧四塞，直隸蘇州府等處池港水溢。臣等嘗考之傳記，火災者，上不節，下不儉之應。又曰：火災之發，皆以臺榭宮室為戒。至於地震、天鳴，震雷冰雹，皆變之大者。况清寧宮為陛下隆孝之地，乃今焚燬殆盡，豈非災變之尤大者乎。伏望皇上思祖宗付託之重，體上天仁愛之心，念斯民為國之本而疲困為可畏。念財用為民之命，而匱竭為可憂。於凡工作之耗財，冗員之坐食，齋醮之干正者革之止之，少省光祿之供薄，示减膳之意。賢才則使之益進，邪慝則使之日息，言路則使之益開。諸凡朝政得失、軍民利病，有關目前急務、日後遠圖者，聽令諸司條奏舉行。于以慰人心而回天意。本部仍行兩京文武羣臣及天下鎮廵等官，各省愆修職，以助昭假，以靖地方，其不職者，請治之罪。從之。
以違禁馳驛，降福建運使杜思三級，汀州府知府季膺、慶遠府知府趙成妥六級，革原任四川松潘遊擊沈茂冠帶，下兩廣督臣問擬。
監察御史楊昺、朱惠俱九年考滿。行在吏部言：昺練達政務，惠政績未著。上曰：考績黜陟，所以示勸懲，興事功，果得其宜，則能者益勸，中才亦將自勉。昺仍於風憲陞用，惠循常例而已。於是以昺為浙江按察僉事，惠為太僕寺丞，陞貴州思州府通判，檀凱為應天府治中。黜四川道監察御史曾令得為浙江溫州府推官，江西道監察御史陳羆為江西贛州府推官。皆以都御史言其不任職也。
甲辰，賜永壽王庶子名鉌，賜狀元彭時朝服冠帶，諸進士鈔人五錠。陝西岷州衛勝安寺番僧遠巴、四川芒兒者安撫司土官弟先結藏、嘉定州大邑縣開化寺僧桑向加星吉等來朝貢馬，賜宴并鈔幣。
翼城縣民胡志剛、薛從周、韓通、德興縣民汪銘、泗州衛軍人蔡彥平、壽州民張敏、蘭溪縣民郭叔和、趙禪觀、黃愷觀、永康縣民葉盛宗、王孟俊、丹徒縣民李聰各出穀千石有奇，佐官賑濟。詔賜璽書旌勞，復其家。
陞戶部郎中廖如龍為河南參議，刑部員外蘇大成為廣東韶州府知府，南京戶部郎中張舜命為陝西西安府知府。
甲戌調山東長清縣知縣金澤於江西樂平縣。先是，澤任御史，坐考察降縣典史，比以遇赦調知縣，將赴長清。廵按江西監察御史鄭時以樂平繁劇，澤端謹練達，奏乞調任，庶稱其才。吏部具以言，從之。
巡撫陜西右副都御史馬文升奏：虜寇犯邊，勢將深入。比命議調大同、宣府、甘凉諸軍征剿。今年四五月間，此虜出沒榆林左右，六月初，復大掠花馬池、安邊營境內。其大同遊擊將軍范瑾方充寧夏總兵使，能聞命即趨率兵至高橋屯駐。延綏總兵官許寧聞賊西行，率軍至安邊營按伏虜眾，知我有備，豈敢長驅直至鞏昌，而瑾延至八月，方抵寧夏。寧徒擁重兵，深居清平堡內，雖受總兵趙輔督責，終不能到安邊。及分守莊浪都督同知魯鑑、凉州副總兵趙英、都指揮姜盛、甘州副總兵馬儀，或遇虜退避不戰，或率師逗遛不行，太監劉祥、右都督白玉并臣等俱不能鎮撫，致此寇攘，請先將臣等治罪。仍令科道官備劾寧等六人，重加刑憲，庶警將來。事下，兵部言：許寧與白玉等先已令戴罪殺賊，今邊務方殷，難槩更易，宜併行給事中郭鏜訪察聞奏。其太監劉祥不總兵務，難以責備。馬文升不能防患禦寇，及見事不能支，方糾舉諸人，并引咎自解，不為無罪。宜行文升令與白玉等合謀禦寇，務圖成功，勿更疏虞，以罹憲典。奏入，從之。
先是，芒部夷酋沙保謀復立土官隴氏，逼逐鎮雄府知府程洸，奪其印符。貴州、四川守臣使使招撫之，沙保乃送出鎮雄府印，乞降，然尚持兩端，欲復立土官如故。四川撫按官議以為保等狡悍，終不可馴。檄敘瀘守備丁勇擊之。又遣使勞賜芒部撫夷郤良佐，使計擒沙保以獻。保怒復叛。貴州廵撫袁宗儒因奏：保等雖包藏禍心，緣臣等節行撫諭，未敢輕犯城堡，而四川該道官不能恊心共事，乃獨遣一軍嘗敵僥倖，以致紛紛若此。乞明令兩省會兵壓境，以彰示國威，為萬全計。事下，兵部議：川貴二省道里隔絕，軍書未能卒達，故彼此異同，因而誤事。今宜勑各該鎮廵官，務同心戮力，相機處置，以安地方。上從部議，勑兩省撫臣共圖撫勦長策，毋得觀望推諉。已，宗儒言：貴州右參將楊仁謀勇，可任勦賊。上從之。
癸酉令太倉兵備熊桴兼理蘇松粮儲，常鎮兵備陳學夔兼理常鎮粮儲，應天兵備徐光啟兼理池州府無為州、和州兵粮。先是，操江粮儲都御史議：以蘇松、常鎮四府粮儲，責令應天兵備兼攝之。縂督胡宗憲言：徽池與蘇松地勢遼邈，難兼制况。今各處歲數不登，若彼此互相警報，在池、太則責其督兵防賊，則蘇松則責其督捕供饟，恐顧此失彼，跋前石，後，是國計兵機，兩有誤矣。宜分属各兵備督理便。吏部覆請，報：可。
置松門衞指揮使司于台州黃巖縣，以楚門、隘頑二千戶所隸之。
癸酉戶科給事中黃謙因宣大告饑，邊計缺乏，條陳三事：一議積聚謂：代州去山西、大同甚近，紫荊在京之兩鄰大同、居庸在京之北鄰宣府。請於此三處設立倉廒，令各處額派民運，從便上納，仍各發銀七萬兩，招商派糶。其納粟人員，係山陝、河南者發代州，係山東、江南者發兩関，即以附近督粮官董其事，本年收貯，次年支放，酌量出入，務使有一歲之積。一覈通負謂：山東、山西、河南并兩直隸歲派起運民粮積逋不下数百萬，以致邊餉不足，仰給內帑。雖屡遣官催徵，有司視為故事。今後宜專勑撫臣嚴立期限，約以十分為率，未完四分者，布政司管粮官降俸二級，六分者降調，八分以上者革職為民。撫臣寬縱者，一體參降不貸。一復公田謂：大同一鎮，舊有養廉犒賞地土，盖以優恤邊臣，振作士氣，寓有深意。近今退出給軍佃種，較刀錐之利，忘鼓舞之術，宜仍舊給還，將領為便。戶部覆奏，詔：可。
蘇祿國恭定東王五代玄孫安守孫等疏乞復原糧七十五石。後雖生齒漸煩，止於數內通融，且言：乞照西番回回朵思麻等進貢獅子加世襲都指揮故事，亦得廕如之。其俸即於原給男婦幼子五斗糧內坐改官俸，跟隨人役亦不外派，即於原撥三姓墳戶，聽所使令，以便隨州祭祀。先是，永樂十五年，蘇祿國王都噶叭嗒喇率眷屬與陪臣國人來朝，賜宴賞併印章，封以王爵，伴送回國。秋至德州王卒。訃聞，遣官營葬於州城北，賜謚恭定。命春秋祭。長子都麻合還本國襲爵，留偏妃葛本寧、次子安都祿等及陪臣國人守其墓。行戶部於德州常豐倉內，照孳生男婦每名口月給廩糧一石、布鈔等項，即撥歷城、德州三姓回回供其役，准免雜差，仍御製碑文勒石。萬曆二十一年五月德州管倉主事張世才慮生齒日煩，難繼奏裁去。前賜米六十六石，止存九石，故安守孫等今以為請。不報。
